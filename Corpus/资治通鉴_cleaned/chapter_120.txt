春，正月，魏改元始光。
丙寅，魏安定殇王弥卒。
营阳王居丧无礼，好与左右狎昵，游戏无度。特进致仕范泰上封事曰：伏闻陛下时在后园，颇习武备，鼓在宫，声闻于外。黩武掖庭之内，喧哗省闼之间，非徒不足以威四夷，祗生远近之怪。陛下践阼，委政宰臣，实同高宗谅暗之美；而更亲狎小人，惧非社稷至计，经世之道也。”不听。泰，宁之子也。
南豫州刺史庐陵王义真，警悟爱文义，而性轻易，与太子左卫率谢灵运、员外常侍颜延之、慧琳道人情好款密。常云：“得志之日，以灵运、延之为宰相，慧琳为西豫州都督。”灵运，玄之孙也，性褊傲，不遵法度；朝廷但以文义处之，不以为有实用。灵运自谓才能宜参权要，常怀愤邑。延之，含之曾孙也，嗜酒放纵。
徐羡之等恶义真与灵运等游，义真故吏范晏从容戒之，义真曰：“灵运空疏，延之隘薄，魏文帝所谓‘古今文人类不护细行’者也；但性情所得，未能忘言于悟赏耳。”于是羡之等以为灵运、延之构扇异同，非毁执政，出灵运为永嘉太守，延之为始安太守。
义真至历阳，多所求索，执政每裁量不尽与；义真深怨之，数有不平之言，又表求还都，谘议参军庐江何尚之屡谏，不听。时羡之等已密谋废帝，而次立者应在义真；乃因义真与帝有隙，先奏列其罪恶，废为庶人，徙新安郡。前吉阳令堂邑张约之上疏曰：“庐陵王少蒙先皇优慈之遇，长受陛下睦爱之恩，故在心必言，所怀必亮，容犯臣子之道，致招骄恣之愆。至于天姿夙成，实有卓然之美，宜在容养，录善掩瑕，训尽义方，进退以渐。今猥加剥辱，幽徙远郡，上伤陛下常棣之笃，下令远近然失图。臣伏思大宋开基造次，根条未繁，宜广树藩戚，敦睦以道。人谁无过，贵能自新；以武皇之爱子，陛下之懿弟，岂可以其一眚，长致沦弃哉！”书奏，以约之为梁州府参军，寻杀之。
夏，四月，甲辰，魏主东巡大宁。
秦王炽磐遣镇南将军吉毗等帅步骑一万南伐白苟、车孚、崔提、旁为四国，皆降之。
徐羡之等以南兖州刺史檀道济先朝旧将，威服殿省，且有兵众，乃召道济及江州刺史王弘入朝；五月，皆至建康，以废立之谋告之。
甲申，谢晦以领军府屋败，悉令家人出外，聚将士于府内；又使中书舍人邢安泰、潘盛为内应。夜，邀檀道济同宿，晦悚动不得眠，道济就寝便熟，晦以此服之。
时帝于华林园为列肆，亲自沽卖；又与左右引船为乐，夕，游天渊池，即龙舟而寝。乙酉诘旦，道济引兵居前，羡之等继其后，入自云龙门；安泰等先诫宿卫，莫有御者。帝未兴，军士进杀二侍者，伤帝指，扶出东阁，收玺绶，群臣拜辞，卫送故太子宫。
侍中程道惠劝羡之等立皇弟南豫州刺史义恭。羡之等以宜都王义隆素有令望，又多符瑞，乃称皇太后令，数帝过恶，废为营阳王，以宜都王纂承大统，赦死罪以下。又称皇太后令，奉还玺绂；并废皇后为营阳王妃，迁营阳王于吴。使檀道济入守朝堂。王至吴，止金昌亭；六月，癸丑，羡之等使邢安泰就弑之。王多力，突走出昌门，追者以门关踣而弑之。
裴子野论曰：古者人君养子，能言而师授之辞，能行而傅相之礼。宋之教晦，雅异于斯，居中则任仆妾，处处则近趋走。太子、皇子，有帅，有侍，是二职者，皆台皂也。制其行止，授其法则，导达臧否，罔弗由之；言不及于礼义，识不达于今古，谨敕者能劝之以吝啬，狂愚者或诱之以凶慝。虽有师傅，多以耆艾大夫为之；虽有友及文学，多以膏粱年少为之；具位而已，亦弗与游。幼王临州，长史行事；宣传教命，又有典签；往往专恣，窃弄威权，是以本根虽茂而端良甚寡。嗣君冲幼，世继奸回，虽恶物丑类，天然自出，然习则生常，其流远矣。降及太宗，举天下而弃之，亦昵比之为也。呜呼！有国有家，其鉴之矣！
傅亮帅行台百官奉法驾迎宜都王于江陵。祠部尚书蔡廓至寻阳，遇疾不堪前；亮与之别。廓曰：“营阳在吴，宜厚加供奉；一旦不幸，卿诸人有弑主之名，欲立于世，将可得邪！”时亮已与羡之议害营阳王，乃驰信止之，不及。羡之大怒曰：“与人共计议，如何旋背即卖恶于人邪！”羡之等又遣使者杀前庐陵王义真于新安。
羡之以荆州地重，恐宜都王至，或别用人，乃亟以录命除领军将军谢晦行都督荆·湘等七州诸军事、荆州刺史，欲令居外为援，精兵旧将，悉以配之。
秋，七月，行台至江陵，立行门于城南，题曰“大司马门”。傅亮帅百僚诣门上表，进玺绂，仪物甚盛。宜都王时年十八，下教曰：“猥以不德，谬降大命，顾己兢悸，何以克堪！辄当暂归朝廷，展哀陵寝，并与贤彦申写所怀。望体其心，勿为辞费。”府州佐史并称臣，请题榜诸门，一依宫省；王皆不许。教州、府、国纲纪宥所统内见刑，原逋责。
诸将佐闻营阳、庐陵王死，皆以为疑，劝王不可东下。司马王华曰：“先帝有大功于天下，四海所服；虽嗣主不纲，人望未改。徐羡之中才寒士，傅亮布衣诸生，非有晋宣帝、王大将军之心明矣；受寄崇重，未容遽敢背德。畏庐陵严断，将来必不自容。以殿下宽睿慈仁，远近所知，且越次奉迎，冀以见德；悠悠之论，殆必不然。又，羡之等五人，同功并位，孰肯相让！就怀不轨，势必不行。废主若存，虑其将来受祸，致此杀害；盖由贪生过深，宁敢一朝顿怀逆志！不过欲握权自固，以少主仰待耳。殿下但当长驱六辔，以副天人之心。”王曰：“卿复欲为宋昌邪！”长史王昙首、南蛮校尉到彦之皆劝王行，昙首仍陈天人符应，王乃曰：“诸公受遗，不容背义。且劳臣旧将，内外充满，今兵力又足以制物，夫何所疑！”乃命王华总后任，留镇荆州。王欲使到彦之将兵前驱，彦之曰：“了彼不反，便应朝服顺流；若使有虞，此师既不足恃，更开嫌隙之端，非所以副远迩之望也。”会雍州刺史褚叔度卒，乃遣彦之权镇襄阳。
甲戌，王发江陵，引见傅亮，号泣，哀动左右。既而问义真及少帝薨废本末，悲哭呜咽，侍侧者莫能仰视。亮流汗沾背，不能对；乃布腹心于到彦之、王华等，深自结纳。王以府州文武严兵自卫，台所遣百官众力不得近部伍。中兵参军朱容子抱刀处王所乘舟户外，不解带者累旬。
魏主还宫。
秦王炽磐遣太子暮末帅征北将军木弈干等步骑三万出貂渠谷，攻河西白草岭、临松郡，皆破之，徙民二万余口而还。
八月，丙申，宜都王至建康，群臣迎拜于新亭。徐羡之问傅亮曰：“王可方谁？”亮曰：“晋文、景以上人。”羡之曰：“必能明我赤心。”亮曰：“不然。”
丁酉，王谒初宁陵，还，止中堂。百官奉玺绶，王辞让数四，乃受之，即皇帝位于中堂。备法驾入宫，御太极前殿，大赦，改元，文武赐位二等。
戊戌，谒太庙。诏复庐陵王先封，迎其柩及孙华、谢妃还建康。
庚子，以行荆州刺史谢晦为真。晦将行，与蔡廓别，屏人问曰：”吾其免乎？”廓曰：“卿受先帝顾命，任以社稷，废昏立明，义无不可。但杀人二兄而以之北面，挟震主之威，据上流之重，以古推今，自免为难。”晦始惧不得去，既发，顾望石头城喜曰：“今得脱矣！”
癸卯，徐羡之进位司徒，王弘进位司空，傅亮加开府仪同三司，谢晦进号卫将军，檀道济进号征北将军。
有司奏车驾依故事临华林园听讼。诏曰：“政刑多所未悉；可如先者，二公推讯。”
帝以王昙首、王华为侍中，昙首领右卫将军，华领骁骑将军，朱容子为右军将军。
甲辰，追尊帝母胡婕妤曰章皇后。封皇弟义恭为江夏王，义宣为竟陵王，义季为衡阳王；仍以义宣为左将军，镇石头。
徐羡之等欲即以到彦之为雍州，帝不许；征彦之为中领军，委以戎政。彦之自襄阳南下，谢晦已至镇，虑彦之不过己。彦之至杨口，步往江陵，深布诚款；晦亦厚自结纳。彦之留马及利剑、名刀以与晦，晦由此大安。
柔然纥升盖可汗闻魏太宗殂，将六万骑入云中，杀掠吏民，攻拔盛乐宫。魏世祖自将轻骑讨之，三日二夜至云中。纥升盖引骑围魏主五十余重，骑逼马首，相次如堵；将士大惧，魏主颜色自若，众情乃安。纥升盖以弟子于陟斤为大将，魏人射杀之；纥升盖惧，遁去。尚书令刘言于魏主曰：“大檀自恃其众，必将复来，请俟收田毕，大发兵为二道，东西并进以讨之。”魏主然之。
九月，丙子，立妃袁氏为皇后；耽之曾孙也。
冬，十月，吐谷浑威王阿柴卒。阿柴有子二十人。疾病，召诸子弟谓之曰：“先公车骑，以大业之故，舍其子拾虔而授孤；孤敢私于纬代而忘先君之志乎！我死，汝曹当奉慕为主。”纬代者，阿柴之长子；慕者，阿柴之母弟、叔父乌纥提之子也。
阿柴又命诸子各献一箭，取一箭授其弟慕利延使折之。慕利延折之。又取十九箭使折之，慕利延不能折。阿柴乃谕之曰：“汝曹知之乎？孤则易折，众则难摧。汝曹当戮力一心，然后可以保国宁家。”言终而卒。
慕亦有才略，扶秦、凉失业之民及氐、羌杂种至五六百落，部众转盛。
十二月，魏主命安集将军长孙翰、安北将军尉眷北击柔然，魏主自将屯柞山。柔然北遁，诸军追之，大获而还。翰，肥之子也。
诏拜营阳王母张氏为营阳太妃。
林邑王范阳迈寇日南、九德诸郡。
宕昌王梁弥匆遣子弥黄入见于魏。宕昌，羌之别种也。羌地东接中国，西通西域，长数千里，各有酋帅，部落分地，不相统摄；而宕昌最强，有民二万馀落，诸种畏之。
夏主将废太子而立少子酒泉公伦。闻之，将兵七万北伐伦。伦将骑三万拒之，战于高平，伦败死。伦兄太原公昌将骑一万袭，杀之，并其众八万五千，归于统万。夏主大悦，立昌为太子。
夏主好自矜大，名其四门：东曰招魏，南曰朝宋，西曰服凉，北曰平朔。
春，正月，徐羡之、傅亮上表归政；表三上，帝乃许之。丙寅，始亲万机。羡之仍逊位还第；徐佩之、程道惠及吴兴太守王韶之等并谓非宜，敦劝甚苦；乃复奉诏视事。
辛未，帝祀南效，大赦。
己卯，魏主还平城。
二月，燕有女子化为男；燕主以问群臣。尚书左丞傅权对曰：“西汉之末，雌鸡化为雄，犹如王莽之祸。况今女化为男，臣将为君之兆也。”
三月，丙寅，魏主尊保母窦氏为保太后。密后之殂也，世祖尚幼，太宗以窦氏慈良，有操行，使保养之。窦氏抚视有恩，训导有礼，世祖德之，故加以尊号，奉养不导所生。
丁巳，魏以长孙嵩为太尉，长孙翰为司徒，奚斤为司空。
夏，四月，秦王炽磐遣平远将军叱卢犍等袭河西镇南将军沮渠白蹄于临松，擒之，徙其民五千余户于罕。
魏主遣龙骧将军步堆等来聘，始复通好。
六月，武都惠文杨盛卒。初，盛闻晋亡，不改义熙年号，谓世子玄曰：“吾老矣，当终为晋臣；汝善事宋帝。”及盛卒，玄自称都督陇右诸军事、征西大将军、开府仪同三司、秦州刺史、武都王，遣使来告丧，始用元嘉年号。
秋，七月，秦王炽磐遣镇南将军吉毗等南击黑水羌酋丘担，大破之。
八月，夏武烈帝殂，葬嘉平陵，庙号世祖；太子昌即皇帝位。大赦，改元承光。
王弘自以始不预定策，不受司空；表让弥年，乃许之。乙酉，以弘为车骑大将军、开府仪同三司。
冬，十月，丘担以其众降秦，秦以担为归善将军；拜折冲将军乞伏信帝为平羌校尉以镇之。
癸卯，魏主大伐柔然，五道并进：长孙翰等从东道，出黑漠，廷尉卿长孙道生等出白、黑二漠之间，魏主从中道，东平公娥清出栗园，奚斤等从西道，出尔寒山。诸军至漠南，舍辎重，轻骑，赍十五日粮，度漠击之。柔然部落大惊，绝迹北走。
十一月，以武都世子玄为北秦州刺史、武都王。
初，会稽孔宁子为帝镇西谘议参军，及即位，以宁子为步兵校尉；与侍中王华并有富贵之愿，疾徐羡之、傅亮专权，日夜构之于帝。
会谢晦二女当适彭城王义康、新野侯义宾，遣其妻曹氏及长子世休送女至建康。帝欲诛羡之、亮，并发兵讨晦，声言当伐魏，又言拜京陵，治行装舰。
亮与晦书曰：“薄伐河朔，事犹未已，朝野之虑，忧惧者多。”又言“朝士多谏北征，上当遣外监万幼宗往相谘访。”时朝廷处分异常，其谋颇泄。
春，正月，谢晦弟黄门侍郎驰使告晦，晦犹谓不然，以傅亮书示谘议参军何承天曰：“计幼宗一二日必至。傅公虑我好事，故先遣此书。”承天曰：“外间所闻，咸谓西讨已定，幼宗岂有上理！”晦尚谓虚妄，使承天豫立答诏启草，言伐虏宜须明年。江夏内史程道惠得寻阳人书，言“朝廷将有大处分，其事已审”，使其辅国府中兵参军乐封以示晦。晦问承天曰：“若果尔，卿令我云何？”对曰：“蒙将军殊顾，常思报德，事变至矣，何敢隐情！然明日戒严，动用军法，区区所怀，惧不得尽。”晦惧曰：“卿岂欲我自裁邪？”承天曰：“尚未至此。以王者之重，举天下以攻一州，大小既殊，逆顺又异。境外求全，上计也。其次，以腹心将兵屯义阳，将军自帅大众战于夏口；若败，即趋义阳以出北境，其次也。”晦良久曰：“荆州用武之地，兵粮易给，聊且决战，走复何晚！”乃使承天造立表檄；又与卫军谘议参军琅邪颜谋举兵，饮药而死。
晦立幡戒严，谓司马庾登之曰：“今当自下，欲屈卿以三千人守城，备御刘粹。”登之曰：“下官亲老在都，又素无部众，情计二三，不敢受此旨。”晦仍问诸将佐：“战士三千足守城否？”南蛮司马周超对曰：“非徒守城而已，若有外寇，可以立功。”登之因曰：“超必能辨，下官请解司马、南郡以授之。”晦即于坐命超为司马，领南义阳太守。转登之为长史，南郡如故。登之，蕴之孙也。
帝以王弘、檀道济始不预废弑之谋，弘弟昙首又为帝所亲委，事将发，密使报弘，且召道济，欲使讨晦。王华等皆以为不可，帝曰：“道济止于胁从，本非创谋，杀害之事，又所不关；吾抚而使之，必将无虑。”乙丑，道济至建康。
丙寅，下诏暴羡之、亮、晦杀营阳、庐陵王之罪，命有司诛之，且曰：“晦据有上流，或不即罪，朕当亲帅六师为其过防。可遣中领军到彦之即日电发，征北将军檀道济骆驿继路，符卫军府州，以时收翦，已命雍州刺史刘粹等断其走伏。罪止元凶，馀无所问。”
是日，诏召羡之、亮。羡之行至西明门外，谢正直，遣报亮云：“殿内有异处分。”亮辞以嫂病暂还，遣使报羡之，羡之还西州，乘内人问讯车出郭，步走至新林，入陶灶中自经死。亮乘车出郭门，乘马奔兄迪墓，屯骑校尉郭泓收之。至广莫门，上遣中书舍人以诏书示亮，并谓曰：“以公江陵之诚，当使诸子无恙。”亮读诏书讫，曰：“亮受先帝布衣之眷，遂蒙顾托。黜昏立明，社稷之计也。欲加之罪，其无辞乎！”于是诛亮而徙其妻子于建安；诛羡之二子，而宥其兄子佩之。又诛晦子世休，收系谢。
帝将讨谢晦，问策于檀道济，对曰：“臣昔与晦同从北征，〔〖胡三省注〗事见一百十八卷晋安帝义熙十三年。〕入关十策，晦有其九，才略明练，殆为少敌。然未尝孤军决胜，戎事恐非其长。〔〖胡三省注〗「其」下当有「所」字。〕臣悉晦智，晦悉臣勇。今奉王命以讨之，可未陈而擒也。”〔〖胡三省注〗陈，与阵同。〕丁卯，征王弘为侍中、司徒、录尚书事、扬州刺史，以彭城王义康为都督荆、湘等八州诸军事、荆州刺史。　　乐冏复遣使告谢晦以徐、傅及㬭等已诛。晦先举羡之、亮哀，次发子弟凶问，既而自出射堂勒兵。晦从高祖征讨，指麾处分，莫不曲尽其宜，数日间，四远投集，得精兵三万人。乃奉表称羡之、亮等忠贞，横被冤酷。且言：“臣等若志欲执权，不专为国，初废营阳，陛下在远，武皇之子尚有童幼，拥以号令，谁敢非之！岂得溯流三千里，〔〖胡三省注〗自建康至江陵泝流而上，凡三千里。〕虚馆七旬，仰望鸾旗者哉！〔〖胡三省注〗景平二年五月乙酉，废少帝，八月丙申，帝至建康，凡七旬。〕故庐陵王，于营阳之世积怨犯上，自贻非命。不有所废，将何以兴！〔〖胡三省注〗亦晋里克之言。〕耿弇不以贼遗君、父，〔〖胡三省注〗此耿弇讨张步之言，晦引以为言，自谓杀庐陵所以除偪，不以累帝也。〕臣亦何负于宋室邪！此皆王弘、王昙首、王华险躁猜忌，谗构成祸。今当举兵以除君侧之恶。”　　秦王炽磐复遣使如魏，请用师于夏。〔〖胡三省注〗秦入贡于魏以请伐夏，事始上卷营阳王景平元年。〕　　初，袁皇后生皇子劭，后自详视，使驰白帝曰：“此儿形貌异常，必破国亡家，不可举。”即欲杀之。帝狼狈至后殿户外，手拨幔禁之，乃止。〔〖胡三省注〗为劭弑逆张本。〕以尚在谅暗，〔〖胡三省注〗闇，音阴。〕故秘之。闰月，丙戌，始言劭生。
帝下诏戒严，大赦，诸军相次进路以讨谢晦。晦以弟遯为竟陵内史，将万人总留任，帅众二万发江陵，列舟舰自江津至于破冢，〔〖胡三省注〗帅，读曰率。〕旌旗蔽日，叹曰：“恨不得以此为勤王之师！”　　晦欲遣兵袭湘州刺史张邵，何承天以邵兄益州刺史茂度与晦善，曰：“邵意趣未可知，不宜遽击之。”晦以书招邵，邵不从。　　二月，戊午，以金紫光禄大夫王敬弘为尚书左仆射，〔〖胡三省注〗晋制：左右光禄大夫，金章紫绶，后遂为金紫光禄大夫。〕建安太守郑鲜之为右仆射。敬弘，廙之曾孙也。〔〖胡三省注〗王廙见八十九卷晋愍帝建兴三年。〕
庚申，上发建康。命王弘与彭城王义康居守，入居中书下省；〔〖胡三省注〗中书有上省、下省。〕侍中殷景仁参掌留任；帝姊会稽长公主留止台内，总摄六宫。〔〖胡三省注〗台内，即禁中。〕　　谢晦自江陵东下，何承天留府不从。晦至江口，〔〖胡三省注〗江口，即西江口。〕到彦之已至彭城洲。庾登之据巴陵，畏懦不敢进；会霖雨连日，参军刘和之曰：“彼此共有雨耳；檀征北寻至，东军方强，唯宜速战。”登之恇怯，使小将陈祐作大囊，贮茅悬于帆樯，云可以焚舰，用火宜须晴，以缓战期。晦然之，停军十五日。乃使中兵参军孔延秀攻将军萧欣于彭城洲，破之。〔〖胡三省注〗《水经注》：江水过长沙下隽县北，又东迳彭城口，水东有彭城矶。〕又攻洲口栅，陷之。诸将咸欲退还夏口，到彦之不可。乃保隐圻。〔〖胡三省注〗《水经注》：江水自彭城矶东迳如山北，山北对隐矶。〕晦又上表自讼，且自矜其捷，曰：“陛下若枭四凶于庙庭，悬三监于降阙，〔〖胡三省注〗以王弘、王昙首、王华比虞之共工、驩兜、苗、鲧，周之管叔、蔡叔、霍叔也。〕臣便勒众旋旗，还保所任。”　　初，晦与徐羡之、傅亮为自全之计，以为晦据上流，而檀道济镇广陵，各有强兵，足以制朝廷；羡之、亮居中秉权，可得持久。及闻道济帅众来上，惶惧无计。
道济既至，与到彦之军合，牵舰缘岸。晦始见舰数不多，轻之，不即出战。至晚，因风帆上，前后连咽；〔〖胡三省注〗连，谓沿江战舰连接不断；咽，谓战舰塞江，前后填咽。〕西人离沮，无复斗心，戊辰，台军至，忌置洲尾，〔〖胡三省注〗《水经注》：江水东过长沙下隽县北，湘水自南注之。又东，左得二夏浦，俗谓之西江口；又东迳忌置山南，又东过彭城口。〕列舰过江，晦军一时皆溃。晦夜出，投巴陵，得小船还江陵。　　先是，帝遣雍州刺史刘粹自陆道帅步骑袭江陵，至沙桥；〔〖胡三省注〗帅，读曰率；下同。沙桥在江陵北。〕周超帅万余人逆战，大破之，士众伤死者过半。俄而晦败问至。初，晦以粹善，以粹子旷之为参军；帝疑之，王弘曰：“粹无私，必无忧也。”及受命南讨，一无所顾，帝以此嘉之。晦亦不杀旷之，遣还粹所。
丙子，帝自芜湖东还。　　晦至江陵，无它处分，唯愧谢周超而已。其夜，超舍军单舸诣到彦之降。晦从散略尽，乃携其弟遯等七骑北走。遯肥壮，不能乘马，晦每待之，行不得速。己卯，至安陆延头，〔〖胡三省注〗《水经注》：武湖水上通安陆之延头。《九域志》：武湖在黄洲界，盖此湖上接延头也。杜佑曰：武湖在黄洲黄陂县东，黄祖习战阅武之所。〕为戍主光顺之所执，〔〖胡三省注〗戍主、戍副，宋、齐以下至隋咸有其官。《姓谱》：光，姓也；《晋书》有光逸。〕槛送建康。　　到彦之至马头，何承天自归。彦之因监荆州府事，以周超为参军；刘粹以沙桥之败告，乃执之。于是诛晦、㬭、遯及其兄弟之子，并同党孔延秀、周超等。晦女彭城王妃被发徒跣，与晦诀曰：“大丈夫当横尸战场，奈何狼藉都市！”庾登之以无任，免官禁锢；何承天及南蛮行参军新兴王玄谟等皆见原。〔〖胡三省注〗据南史：王玄谟，太原祁县人。汉建安二十年，集塞下荒地置新兴郡，魏黄初初，迁于陉岭之南。玄谟盖本新兴人而居太原之祁县界也。〕晦之走也，左右皆弃之。唯延陵盖追随不舍，帝以盖为镇军功曹督护。〔〖胡三省注〗延陵，複姓，盖吴延陵季子之后；盖，其名也；为镇军府功曹，又兼督护之官也。晋氏渡江，有参军督护，功曹参军兼督护，即参军督护之任也。洪适曰：参军督护，江左置，皆有部曲，宋则无矣。〕　　晦之起兵，引魏南蛮校尉王慧龙为授。〔〖胡三省注〗魏以王慧龙为南蛮校尉，以扰汝、颍之间。〕慧龙帅众一万拔思陵戍，〔〖胡三省注〗思陵戍在陈郡西北。〕进围项城。闻晦败，乃退。　　益州刺史张茂度受诏袭江陵；晦败，茂度军始至白帝。议者疑茂度有贰心，帝以茂度弟邵有诚节，赦不问，使还。
三月，辛己，帝还建康，征谢灵运为秘书监，颜延之为中书侍郎，赏遇甚厚。　　帝以慧琳道人善谈论，因与议朝廷大事，遂参权要，宾客辐凑，门车常有数十两，〔〖胡三省注〗门车，谓门前候见之车。两，音亮。〕四方赠赂相系，方筵七八，座上恒满。琳著高屐，披貂裘，置通呈、书佐。〔〖胡三省注〗通呈，典谒之职；书佐，掌书翰。〕会稽孔觊尝诣之，遇宾客填咽，暄凉而已。〔〖胡三省注〗言但叙寒温，不及馀语。觊，音冀。〕觊慨然曰：“遂有黑衣宰相，可谓冠屦失所矣！”〔〖胡三省注〗庐陵废而三人斥，徐、傅诛而三人进，可谓矫枉过正矣。〕　　夏，五月，乙未，以檀道济为征南大将军、开府仪同三司、江州刺史，到彦之为南豫州刺史。遣散骑常待袁渝等十六人分行诸州郡县，观察吏政，访求民隐；又使郡县各言损益。丙午，上临延贤堂听讼，〔〖胡三省注〗延贤堂在建康华林园。〕自是每岁三讯。〔〖胡三省注〗《周礼》：秋官以三刺断庶民狱讼之中：一曰讯群臣，二曰讯群吏，三曰讯万民。注云：刺，杀也，三讯罪定则杀之。讯，言也。〕　　左仆射王敬弘，性恬淡，有重名；关署文案，初不省读。尝预听讼，上问以疑狱，敬弘不对。上变色，问左右：“何故不以讯牒副仆射？”〔〖胡三省注〗谓不以讯牒副本纳呈敬弘也。〕敬弘曰：“臣乃得讯牒读之，正自不解。”〔〖胡三省注〗解，晓也。〕上甚不悦，虽加礼敬，不复以时务及之。〔〖胡三省注〗礼敬不替，而不以时务及之，此法正劝蜀先主以加礼许靖之智也。〕
六月，以右卫将军王华为中护军，待中如故。华以王弘辅政，王昙首为上所亲任，与己相埒，自谓力用不尽，每叹息曰：“宰相顿有数人，天下何由得治！”是时，宰相无常官，唯人主所与议论政事、委以机密者，皆宰相也，故华有是言。亦有任侍中而不为宰相者；然尚书令、仆，中书监、令，侍中，侍郎，给事中，皆当时要官也。　　华与刘湛、王昙首、殷景仁俱为侍中，风力局干，冠冕一时。上尝与四人于合殿宴饮，甚悦。〔〖胡三省注〗合殿在斋阁之后。李延寿曰：晋世诸帝，多处内房，朝宴所临，东西二堂而已。孝武末年，清暑方构。永初受命，无所改作，所居惟称西殿，不製嘉名；文帝因之，亦有合殿之称。〕既罢出，上目遂良久，叹曰：“此四贤，一时之秀，同管喉脣，恐后世难继也！”〔〖胡三省注〗喉唇，言出纳王命也。〕　　黄门侍郎谢弘微与华等皆上所重，当时号曰五臣。弘微，琰之从孙也。〔〖胡三省注〗琰，安之子也。〕精神端审，时然后言，婢仆之前不妄语笑，由是尊卑大小，敬之若神。从叔混特重之，常曰：“微子异不伤物，同不害正，吾无间然。”〔〖胡三省注〗吕大临曰：无间隙可言其失。谢显道曰：犹言我无得而议之也。呜呼！此江左所谓清谈也。〕
上欲封王昙首、王华等，拊御床曰：“此坐非卿兄弟，无复今日。”因出封诏以示之。〔〖胡三省注〗以诛徐、傅等为昙首、华之功。〕昙首固辞曰：“近日之事，赖陛下英明，罪人斯得。臣等岂可因国之灾以为身幸！”上乃止。　　魏主诏问公卿：“今当用兵，赫连、蠕蠕，二国何先？”〔〖胡三省注〗杜佑曰：柔然，后魏太武以其无知，状类于虫，故改其号曰蠕蠕；宋、齐谓之芮芮。〕长孙嵩、长孙翰、奚斤皆曰：“赫连土著，未能为患。不如先伐蠕蠕，若追而及之，可以大获；不及，则猎于阴山，取其禽兽皮角以充军实。”太常崔浩曰：“蠕蠕鸟集兽逃，〔〖胡三省注〗言其来则如鸟之集，走则如兽之逃也。〕举大众追之则不能及，轻兵追之又不足以制敌。赫连氏土地不过千里，政刑残虐，人神所弃，宜先伐之。”尚书刘絜、武京候安原请先伐燕。于是魏主自云中西巡至五原，因畋于阴山，东至和兜山。〔〖胡三省注〗和兜山盖在阴山之东，长川之南。〕秋，八月，还平城。
诏殿中将军吉恒聘于魏。　　燕太子永卒，立次子翼为太子。　　秦王炽磐伐河西，至廉川，遣太子暮末等步骑三万攻西安，不克，又攻番禾。河西王蒙逊发兵御之，用遣使说夏主，〔〖胡三省注〗番，音盘。〕使乘虚袭枹罕。〔〖胡三省注〗枹，音肤。〕夏主遣征南大将军呼卢古将骑二万攻苑川，车骑大将军韦伐将骑三万攻南安。炽磐闻之，引归。〔〖胡三省注〗蒙逊借助于夏以退秦师。秦既敝于夏，夏亦偾于魏，而凉亦不能以自立。是以亲仁善邻，国之宝也。〕九月，徙其境内老弱、畜产于浇河〔〖胡三省注〗杜佑曰：浇河城在廓州达化县西一百二十里。〕及莫河仍寒川，留左丞相昙达守枹罕。韦伐攻拔南安，获秦秦州刺史翟爽、南安太守李亮。　　吐谷浑握逵等帅部众二万余落叛秦，奔昴川，附于吐谷浑王慕璝。〔〖胡三省注〗史言乞伏兵势渐衰。帅，读曰率。〕　　大旱，蝗。
左光禄大夫范泰上表曰：“妇人有三从之义，〔〖胡三省注〗妇人在室从父母，既嫁从夫，夫死从子。〕无自专之道。谢晦妇女犹在尚方，唯陛下留意。”有诏原之。　　魏主闻夏世祖殂，诸子相图，〔〖胡三省注〗谓伦、争、昌相杀也。〕国人不安，欲伐之。长孙嵩等皆曰：“彼若城守，以逸待劳，大檀闻之，乘虚入寇，此危道也。”　　崔浩曰：“往年以来，荧惑再守羽林、钩己而行，其占秦亡。〔〖胡三省注〗事见一百十七卷晋安帝义熙十一年。〕今年五星并出东方，利于西伐。天人相应，不可失也。”嵩固争之，帝大怒，责嵩在官贪污，命武士顿辱之。〔〖胡三省注〗嵩历事四朝，魏之元臣也。顿辱，捽其首使顿地以辱之。〕于是遣司空奚斤帅四万五千人袭蒲阪，〔〖胡三省注〗阪，音反。〕宋兵将军周几帅万人袭陕城，以河东太守薛谨为鄉导。谨，辨之子也。〔〖胡三省注〗薛辩见一百十八卷晋安帝义熙十三年。鄉，读曰嚮（向）。〖按〗鄉，嚮之略笔，于此不可从简作“乡”。嚮，今简化作“向”。〕　　魏主欲以中书博士平棘李顺总前驱之兵，〔〖胡三省注〗平棘县，二汉属常山，晋、魏属赵郡。〕访于崔浩，浩曰：“顺诚有筹略，然臣与之婚姻，深知其为人果于去就，不可专委。”帝乃止。浩与顺由是有隙。〔〖胡三省注〗为后魏主以浩言诛顺张本。〕
冬，十月，丁巳，魏主发平城。　　秦左丞相昙达与夏呼卢古战于嵻㟍山，昙达兵败。十一月，呼卢古、韦伐进攻枹罕。〔〖胡三省注〗枹，音肤。〕秦王炽磐迁保定连。呼卢古入南城，〔〖胡三省注〗南城，枹罕南城。〕镇京将军赵寿生帅死士三百人力战却之。呼卢古、韦伐又攻沙州刺史出连虔于湟河，虔遣后将军乞伏万年击败之。又攻西平，执安西将军库洛干，坑战士五千余人，掠民二万余户而去。　　仇池氐杨兴平求内附。梁、南秦二州刺史吉翰〔〖胡三省注〗晋泰始之初，立梁州于汉中，至安帝之世，秦州又治汉中；自是镇汉中者带梁、南秦二州刺史。〕遣始平太守宠咨据武兴。〔〖胡三省注〗武兴，汉武都郡之沮县也，蜀以其地当衝要，置武兴督以守之；宋立东益州，梁立武兴蕃王国；西魏改东益为兴州，因武兴郡为名。至我本朝，以吴曦之变，改为沔州。〕氐王杨产遣其弟难当将兵拒咨，咨击走之。
魏主行至君子津，会天暴寒，冰合，戊寅，师轻骑二万济河袭统万。〔〖胡三省注〗帅，读曰率。〕壬午，冬至，夏主方燕群臣，魏师奄至，上下惊扰。魏主军于黑水，去城三十余里。夏主出战而败，退走入城。门未及闭，内三郎豆代田帅众乘胜入西宫，〔〖胡三省注〗内三郎，魏宿卫之官也，三郎将领之。又按魏道武帝天兴初置幢主、幢将，主内三郎。内三郎，卫士也。〕焚其西门；宫门闭，代田逾宫垣而出。魏主拜代田勇武将军。〔〖胡三省注〗勇武将军之号，魏始置。〕魏军夜宿城北，癸未，分兵四掠，杀获数万，得牛马十余万。魏主谓诸将曰：“统万未可得也，它年当与卿等取之。”乃徙其民万余家而还。　　夏弘农太守曹达闻周几将至，不战而走。魏师乘胜长驱，遂入三辅。会几卒于军中，蒲阪守将东平公乙斗闻奚斤将至，遣使诣统万告急。使者至统万，〔〖胡三省注〗阪，音反。〕魏军已围其城；还，告乙斗曰：“统万已败矣。”乙斗惧，弃城西奔长安，斤遂克蒲坂。夏主之弟助兴先守长安，乙斗至，与助兴弃长安，西奔安定。〔〖胡三省注〗《考异》曰：奚斤传作「乙升」，今从帝纪。〕十二月，斤入长安，秦、雍氐羌皆诣斤降。河西王蒙逊及氐王杨玄闻之，皆遣使附魏。〔〖胡三省注〗兵以气势为用者也，统万围而诸镇失守，气势然也。〕
前吴郡太守徐佩之聚党百余人，谋以明年正会于殿中作乱，事觉，壬戌，收斩之。〔〖胡三省注〗正会，明年正月朔旦朝会也，亦曰元会。〕　　营阳太妃张氏卒。　　秦征南将军吉毗镇南漒，〔〖胡三省注〗乞伏国仁置十二郡，漒川其一也；南漒当又在漒川之南。〕陇西人辛澹帅户三千据城逐毗，毗走还枹罕，澹南奔亿池。〔〖胡三省注〗帅，读曰率。〕　　魏初得中原，民多逃隐。天兴中，诏采诸漏户，令输缯帛；〔〖胡三省注〗魏皇始二年克中山，始得中原，晋安帝之隆安元年也；明年，改元天兴。〕于是自占为䌷茧罗縠户者甚众，不隶郡县，赋役不均。是岁，始诏一切罢之，以属郡县。
春，正月，辛巳，帝祀南郊。　　乙酉，魏主还平城。统万徙民在道多死，能至平城者什才六七。　　己亥，魏主如幽州。夏主遣平原公定帅众二万向长安。魏主闻之，伐木阴山，大造攻具，再谋伐夏。　　山羌叛秦。〔〖胡三省注〗羌分居武始、洮阳南山者曰山羌。〕二月，秦王炽磐遣左丞相昙达招慰武始诸羌，征南将军吉毗招慰洮阳诸羌。〔〖胡三省注〗晋惠帝置洮阳县，属狄道郡。〕羌人执昙达送夏；吉毗为羌所击，奔还，士马死伤者什八九。　　魏主还平城。
乙卯，帝如丹徒，己巳，谒京陵。初，高祖既贵，命藏微时耕具以示子孙。帝至故宫〔〖胡三省注〗晋之东迁也，刘氏自彭城移居晋陵丹徒之京口里，陵墓及故宫在焉。〕，见之，有惭色。近侍或进曰：“大舜躬耕历山，伯禹亲事水土。〔〖胡三省注〗舜耕于历山，历山之人皆让畔。伯禹亲事水土，手足胼胝。〕陛下不睹遗物，安知先帝之至德，稼穑之艰难乎！”　　三月，丙子，魏主遣高凉王礼镇长安。礼，斤之孙也。〔〖胡三省注〗拓跋斤见一百四卷晋孝武太元元年。〕又诏执金吾桓贷造桥于君子津。　　丁丑，魏广平王连卒。　　丁亥，帝还建康。　　戊子，尚书右仆射郑鲜之卒。　　秦王炽磐以辅国将军段晖为凉州刺史，镇乐都；〔〖胡三省注〗乐，音洛。〕平西将军麹景为沙州刺史，镇四平；宁朔将军出连辅政为梁州刺史，镇赤水。
夏，四月，丁未，魏员外散骑常侍步堆等来聘。〔〖胡三省注〗曹魏之末，置员外散骑常侍。〕　　庚戌，以廷尉王徽之为交州刺史，征前刺史杜弘文。弘文有疾，自舆就路；或劝之待病愈，弘文曰：“吾杖节三世，〔〖胡三省注〗弘文父慧度、祖援，三世镇交州。〕常欲投躯帝庭，况被征乎！”遂行，卒于广州。弘文，慧度之子也。　　魏奚斤与夏平原公定相持于长安。魏主欲乘虚伐统万，简兵练士，部分诸将，命司徒长孙翰等将三万骑为前驱，常山王素等将步兵三万为后继，南阳王伏真等将步兵三万部送攻具，将军贺多罗将精骑三千为前候。〔〖胡三省注〗前候者，居前为候骑。〕素，遵之子也。〔〖胡三省注〗拓跋遵见一百八卷晋孝武太元二十年。〕五月，魏主发平城，命龙骧将军代人陆俟督诸军镇大碛以备柔然。〔〖胡三省注〗《魏书·官氏志》：内入诸姓，步六孤氏后改为陆氏。〕辛巳，济君子津。　　壬午，中护军王华卒。
魏主至拔邻山，〔〖胡三省注〗拔邻山在黑水东北。〕筑城，舍辎重，〔〖胡三省注〗北史「捨」作「舍」，当从之，读如字。〕以轻骑三万倍道先行。群臣咸谏曰：“统万城坚，非朝夕可拔。今轻车讨之，进不可克，退无所资，不若与步兵、攻具一时俱往。”帝曰：“用兵之术，攻城最下。必不得已，然后用之。今以步兵、攻具皆进，彼必惧而坚守。若攻不时拔，食尽兵疲，外无所掠，进退无地。不如以轻骑直抵其城，彼见步兵未至，意必宽弛；吾羸形以诱之，〔〖胡三省注〗诱，音酉。〕彼或出战，则成擒矣。所以然者，吾之军士去家二千余里，又隔大河，所谓‘置之死地而后生’者也。〔〖胡三省注〗去国远斗，人皆致死，故其锋不可当。〕故以之攻城则不足，决战则有余矣。”遂行。　　六月癸卯朔，日有食之。　　魏主至统万，分军伏于深谷，以少众至城下。〔〖胡三省注〗藏匿其众，以少众至城下，诱其出战。〕夏将狄子玉降魏。言：“夏主闻有魏师，遣使召平原公定，定曰：‘统万坚峻，未易攻拔。待我擒奚斤，然后徐往。内外击之，蔑不济矣。’故夏主坚守以待之。”魏主患之。〔〖胡三省注〗患其不出战也。〕乃退军以示弱，遣娥清及永昌王健帅骑五千西掠居民。
魏军士有得罪亡奔夏者，言魏军粮尽，士卒食菜，辎重在后，步兵未至，宜急击之。夏主从之。〔〖胡三省注〗使魏主用间亦不如是之巧，殆天启之也。〕甲辰，将步骑三万出城。长孙翰等皆言：“夏兵步陈难陷，宜避其锋。”魏主曰：“吾远来求贼，惟恐不出。今既出矣。乃避而不击，彼奋我弱，非计也。”遂收众伪遁，引而疲之。　　夏兵为两翼，鼓噪追之，行五六里，会有风雨从东南来，扬沙晦冥。宦者赵倪，颇晓方术，言于魏主曰：“今风雨从贼上来，我向之，彼背之，天不助人；且将士饥渴，愿陛下摄骑避之，〔〖胡三省注〗摄，收也。〕更待后日。”崔浩叱之曰：“是何言也！吾千里制胜，一日之中，岂得变易！〔〖胡三省注〗言先定必胜之计，故千里行师，不可以风雨之故变易成算于一日之间。〕贼贪进不止，后军已绝，宜隐军分出，奄击不意。风道在人，岂有常也！”〔〖胡三省注〗言风在人用之，分兵出其后，顺风击之，则风为我用，岂有常势哉！〕魏主曰“善！”乃分骑为左右队以掎之。魏主马蹶而坠，几为夏兵所获；拓跋齐以身捍蔽，决死力战，夏兵乃退。魏主腾马得上，刺夏尚书斛黎文，〔〖胡三省注〗斛黎，虏复姓。〕杀之，又杀骑兵十余人，身中流矢，奋击不辍，夏众大溃。齐，翳槐子玄孙也。〔〖胡三省注〗翳槐，什翼犍之兄，晋成帝咸和四年立。〕
魏人乘胜逐夏主至城北，杀夏主之弟河南公满及兄子蒙逊，死者万余人。夏主不及入城，遂奔上邽。魏主微服逐奔者，入其城；拓跋齐固谏，不听。夏人觉之，诸门悉闭；魏主因与齐等入其宫中，得妇人裙，系之槊上，魏主乘之而上，仅乃得免。会日暮，夏尚书仆射问至奉夏主之母出走，〔〖胡三省注〗问，姓；至，名。孙愐曰：襄州有问姓。〕长孙翰将八千骑追夏主至高平，不及而还。　　乙巳，魏主入城，获夏王、公、卿、将、校及诸母、后妃、姊妹、宫人以万数，马三十余万匹，牛羊数千万头，府库珍宝、车旗、器物不可胜计，〔〖胡三省注〗胜，音升。〕颁赐将士有差。　　初，夏世祖性豪侈，〔〖胡三省注〗夏王勃勃，庙号世祖。〕筑统万城，〔〖胡三省注〗事见一百十六卷晋安帝义熙九年。〕高十仞，基厚三十步，上广十步，宫墙高五仞，其坚可以厉刀斧。台榭壮大，皆雕镂图画，被以绮绣，穷极文采。魏主顾谓左右曰：“蕞尔国而用民如此，欲不亡，得乎！”
得夏太史令张渊、徐辩，复以为太史令。得故晋将毛修之、秦将军库洛干，归库洛干于秦，以毛修之善烹调，用为太官令。〔〖胡三省注〗毛修之为夏所禽，见一百十八卷晋安帝义熙十四年。库洛干被禽，见上年。〕魏主见夏著作郎天水赵逸所为文，誉夏主太过，〔〖胡三省注〗誉，音余。〕怒曰：“此竖无道，何敢如是！谁所为邪？当速推之！”〔〖胡三省注〗欲按其罪也。〕崔浩曰：“文士褒贬，多过其实，盖非得已，不足罪也。”乃止。魏主纳夏世祖三女为贵人。　　奚斤与夏平原公定犹相拒于长安。魏主命宗正娥清、太仆丘堆帅骑五千略地关右。定闻统万已破，遂奔上邽；斤追至雍，不及而还。清、堆攻夏贰城，拔之。　　魏主诏斤等班师。斤上疏言：“赫连昌亡保上邽，鸠合余烬，未有蟠据之资；今因其危，灭之为易。请益铠马，平昌而还。”魏主不许。斤固请，乃许之，给斤兵万人，遣将军刘拔送马三千匹，并留娥清、丘堆使共击夏。
辛酉，魏主自统万东还，以常山王素为征南大将军、假节，与执金吾桓贷、莫云留镇统万。〔〖胡三省注〗《魏书·官氏志》，内入诸姓，乌丸氏为桓氏。〕云，题之弟也。〔〖胡三省注〗莫题见一百十四卷晋安帝义熙四年。〕　　秦王炽磐还枹罕。〔〖胡三省注〗夏既破，故炽磐还。枹，音肤。〕　　秋，七月，己卯，魏主至柞岭。〔〖胡三省注〗柞岭即柞山之岭。〕柔然寇云中，闻魏已克统万，乃遁去。　　秦王炽磐谓群臣曰：“孤知赫连氏必无成，昌险归魏，〔〖胡三省注〗事见上卷营阳王景平元年。〕今果如孤言。”八月，遣其叔父平远将军渥头等入贡于魏。　　壬子，魏主还至平城，以所获颁赐留台百官有差。
魏主为人，壮健鸷勇，临城对陈，〔〖胡三省注〗陈，读曰阵。〕亲犯矢石，左右死伤相继，神色自若；由是将士畏服，咸尽死力。性俭率，服御饮膳，取给而已。群臣请增峻京城及修宫室曰：“《易》云：‘王公设险，以守其国。’〔〖胡三省注〗易坎卦彖辞。〕又萧何云：‘天子以四海为家，不壮不丽，无以重威。’”〔〖胡三省注〗事见十一卷汉高帝七年。〕帝曰：“古人有言：‘在德不在险。’〔〖胡三省注〗吴起之言。〕屈丐蒸土筑城而朕灭之。岂在城也？今天下未平，方须民力，土功之事，朕所未为。萧何之对，非雅言也。”〔〖胡三省注〗雅，正也。〕每以为财者军国之本，不可轻费。至于赏赐，皆死事勋绩之家，亲戚贵宠未尝横有所及。命将出师，指授节度，违之者多致负败。明于知人，或拔干于卒伍之中，唯其才用所长，不论本末。听察精敏，下无遁情，赏不遗贱，罚不避贵，虽所甚爱之人，终无宽假。常曰：“法者，朕与天下共之，何敢轻也。”然性残忍，果于杀戮，往往已杀而复悔之。〔〖胡三省注〗如崔浩之类是也。〕
九月，丁酉，安定民举城降魏。〔〖胡三省注〗夏都既破，安定亦降。〕　　氐王杨玄遣将军苻白作围秦梁州刺史出连辅政于赤炎。城中粮尽，民执辅政以降。辅政至骆谷，逃还。冬，十月，秦以骁骑将军吴汉为平南将军、梁州刺史，镇南漒。　　十一月，魏主遣军司马公孙轨兼大鸿胪，持节策，拜杨玄为都督荆、梁等四州诸军事、梁州刺史、南秦王。〔〖胡三省注〗封玄为南秦王以别乞伏炽磐。〕及境，玄不出迎；轨责让之，欲奉策以还，玄惧而郊迎。魏主善之，以轨为尚书。轨，表之子也。〔〖胡三省注〗表死于营阳王景平元年。〕　　十二月，秦梁州刺史吴汉为群羌所攻，帅户二千还于枹罕。〔〖胡三省注〗帅，读曰率。〕　　魏主行如中山。癸卯，还平城。