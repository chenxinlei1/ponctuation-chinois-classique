   ← 卷九十九‧閩十　列傳 十國春秋
   卷一百‧荊南一　武信王世家
   作者： 吳任臣 清 卷一百○一‧荊南二　世家 →
   武信王，姓高名季興，字貽孫。陝州峽石人也。本名季昌，避後唐獻祖諱，更今名。季昌自言東魏司徒昂之後。少好武，有膽氣，與孔循、董璋俱爲汴州富人李讓
   家僮。朱全忠鎮宣武時，讓以入貲得幸，養爲子，易其姓名曰朱友讓。 〈
   通鑑作友恭。又雲友恭本李彥威。薛史高季興傳以友恭爲汴之賈人李七郎。友恭傳云：彥威以丱角事太祖。十國紀年又以爲壽州賈人。今從歐史南平世家。 〉
   季興以友讓故得進見，全忠奇其才，命友讓以子畜之，因冒姓朱氏，補制勝軍使，遷毅勇指揮使。 〈 通鑑作親從指揮使。 〉
   唐昭宗天復二年，汴兵攻鳳翔，李茂貞堅壁不出，梁王全忠議欲收軍還河中，季興獨進曰：「天下豪傑，窺此舉者一歲矣。今岐人已憊，破在旦夕，而大王之所慮
   者閉壁以老我師，此可以誘致之也。」梁王壯其言，命季昌募勇敢士，得騎士馬景，季昌授以計，引見梁王。景曰：「此行無還理，願録其後嗣。」梁王惻然止之
   ，景固請，乃行。景以數騎馳叩城門，告曰：「汴兵將東，前鋒去矣。」岐人以爲然，開門出追汴軍，汴軍隨景後以進，殺其九千餘人，景死之。岐後與汴和，昭
   宗出，贈景官，諡曰忠壯。季昌由是知名。明年，拜宋州團練使，從破青州，徙潁州防禦使，復姓高氏。
   當唐之末，襄州趙匡凝襲破雷彥恭於荊南，表其弟匡明爲留後。汴兵攻襄州，匡凝奔於吳，匡明奔於蜀，而彥恭自朗州復來寇荊南。時留後賀瓌閉門自守，梁王謂
   瓌殊怯，除季昌荊南節度觀察留後以代之，蓋天祐三年十月也。 〈
   王偁東都事畧云：季興，唐末荊南司馬張環逐其節度使陳儒，自稱留後，環敗而季興守荊南。今從通鑑。 〉
   梁開平元年夏四月，太祖卽皇帝位。五月，拜季昌荊南節度使。 〈 三楚新録云：拜江陵尹，兼管節度觀察處置等使。 〉
   荊南舊統八州，僖、昭以來數爲諸道蠶食，季昌至，惟江陵一城而已，兵火之後，井邑凋零，季昌招輯撫綏，民皆復業。是月，季昌進瑞橘數十顆於梁。
   六月，武貞節度使雷彥恭會楚兵來攻江陵，季昌引兵屯公安，絶其糧道，彥恭敗，楚兵亦走。秋九月，彥恭又攻涔陽、公安，擊卻之。丙申，梁詔季昌討彥恭。冬
   十月，遣牙將倪可福會楚將秦彥暉攻朗州。
   二年夏四月，淮南將李厚入寇，季昌敗之於馬頭。秋九月，遣兵屯漢口，絶楚朝貢路。 〈 孝感縣志作九月乙未屯孝昌。 〉
   楚命許德勳擊我於沙頭，季昌懼而請和。是歲，梁加季昌同中書門下平章事。
   三年秋八月，梁叛將李洪侵江陵，倪可福擊敗之，梁復詔馬步都指揮使陳暉會我兵討洪。
   四年夏六月，楚將入寇，季昌擊破於油口，斬首五千級，逐北至白田而還。
   明年，梁改元乾化。二年，季昌潛有據荊南之志，乃治城塹，設樓櫓，奏築江陵外城，增廣□□丈，復建雄楚樓、 〈
   按江陵志：樓在北城下。唐杜甫有「西北樓成雄楚都」之句，高氏因以名內城樓。或作「楚雄樓」，非。 〉
   望江樓爲捍敵。執畚鍤者十數萬人，將校賓友皆負土相助。郭外五十里冢墓多發掘，取甎以甃城，畢工之後，數聞鬼泣及見燐火焉。是時，稽課土功於郢城北，土
   人因名其山曰稽功山。
   會梁太祖殂，季昌見梁日衰弱，既得倪可福等爲將帥，梁震、司空薰、王保義等爲賓客，遂謀阻兵自固，以兵攻歸、峽，爲蜀將王宗壽所敗。又發兵，聲言助梁擊
   晉，因侵襄州，復爲節度使孔勍所敗，自是與勍交惡，乃絶貢賦累年。是歲，吳陳璋寇江陵，遣可福將兵拒之。
   三年春正月，璋班師還，我兵會楚師邀之，璋駢舟二百艘爲一列，夜過江口，追之不及。秋八月乙亥，梁主鍠封季昌爲渤海王。 〈 一作勃海。 〉
   賜以袞冕劍珮，於是造戰艦五百艘，修飭器械，爲攻守之具，招聚亡命，交通吳、蜀二國，中朝寖不能制。
   乾化四年春正月，王以夔、萬、忠、涪四州舊隸荊南，興兵攻蜀，夔州刺史王成先逆戰。王縱火船焚蜀浮橋，蜀招討副使張武舉鐵絙拒之，船不得進，我兵焚溺死
   者甚衆。會飛石中王戰艦之尾，王遁還，我兵大敗，俘斬五千級。 〈 續蜀藝文志云：永平四年，荊南高季昌侵巫山道，嘉王宗壽敗之瞿唐，疑卽此事。 〉
   貞明元年冬十一月乙丑，梁改元。是歲，梁主更名瑱。
   貞明二年□□月，嶺南王定保來聘。
   貞明三年夏四月，王與梁山南東道節度使孔勍修好，復通貢獻。
   是時，王築堤自安遠鎮北、祿麻山南至沱步淵，延亙一百三十里，以障襄漢之水，居民賴焉。名曰高氏堤。江陵志餘云：高氏常修築金隄，厥後江勢改，徙隄遷於
   外，而看花臺一帶數十五里，猶存故蹟，土人呼爲高王古隄焉。
   貞明四年。貞明五年夏五月，楚人入寇，王求救於吳。吳命鎮南節度使劉信帥洪、吉、撫、信步兵，自瀏陽趣潭州，武昌節度使李簡帥水軍攻復州。信至潭州東境
   ，楚兵引去，簡入復州，執其知州鮑唐。
   是歲，改建內城東門樓曰江漢樓，又築仲宣樓於荊州城之東南隅。
   貞明六年。
   龍德元年夏五月丙戌朔，梁改元。
   六月乙卯朔，日有食之。
   冬十二月，遣都指揮使倪可福督修江陵外郭，王巡城，責功程之慢，杖之。
   是歲，以僧齊己爲僧正，給其月俸，禮待於龍興寺禪院。
   龍德二年。
   龍德三年夏四月己巳，晉王卽皇帝位，國號大唐，改元同光。
   冬十月戊寅，梁亡，唐下詔慰諭，司空薰等皆勸王入覲新主，梁震切諫，以爲不可，恐懷王之患復見今日。王曰：「吾已決矣，多言奚爲？」留二子守江陵，以騎
   士三百人自衛，朝於洛陽，改名季興。
   十一月己未，唐加王守中書令。是時，王至京師，唐主待之良厚，而左右伶官求貨無厭，王心頗不平。唐主欲留王，樞密使郭崇韜諫曰：「唐新滅梁得天下，方以
   大信示人，今四方諸侯相繼入貢，不過遣子弟將吏，季興獨以身述職爲諸侯率，宜加恩禮以諷動來者，而反縻之，示天下不廣，且絶四方內向之意，不可。」唐主
   乃厚禮而遣之。
   唐主常問王曰：「吾已滅梁，今天下負固不服者，惟吳、蜀耳。朕將有事於蜀，而蜀地險阻尤難，江南財隔荊南一水，朕欲先之，何如？」王曰：「蜀地富民饒，
   獲之可建大利，江南國貧，地狹民少，得之徒無益。宜伐蜀便。臣請以本道兵先進。」唐主大悅，以手拊其背，王因命工繡其手跡於衣，以爲榮耀。
   王既行，卽倍道兼進，至許州，謂左右曰：「此行有二失：來朝，一失；縱我去，一失。」行已浹旬，唐主殊內悔，遽以急詔命襄州節度使劉訓伺便圖之。王過襄
   州，就館，而心動，顧從者曰：「梁先輩之言中矣。與其住而生，不若去而死。」遂棄輜重，與部曲數百人南走，至鳳林關，日已旰，斬關而出。薛氏五代史云：
   過襄州，節度使孔勍留宴，中夜，斬關而去。今從五代史補。王疾驅而詔書夜至，訓度其去遠，不可追，乃止。
   十二月丁酉，王至自洛京，握梁震手，悔謝曰：「不用君言，幾不免虎口。」因言：「是行也，入朝，放還，彼此均失。且主上百戰以取河南，對功臣誇手鈔春秋
   ，又曰『我於手指上得天下』，其自矜伐如此，而荒於遊畋，政事多廢，吾可無慮矣。」由是繕城積粟，招納梁舊兵爲戰守之備。
   是歲，改修天皇寺。
   同光二年春三月丙午，唐加王兼尚書令，五代史補作中書令。進封南平王。王謂梁震曰：「此恐吾與蜀連衡也。」是時王過愚亭，命圖威武王及愚翁象於亭上，亦
   曰高氏亭。愚翁者，高駢從弟驤也。名勝志云：高崇文之孫驤，號愚翁，隱於唐年縣。
   同光三年秋九月，唐以王爲西川一作峽路。東南面行營招討使伐蜀，仍詔取夔、忠、萬、歸、峽五州爲巡屬。一作夔、忠、萬三州，今從南平世家。王常欲取三峽
   ，畏蜀峽路招討使張武威名，不敢進。至是，乘唐兵勢，使其子行軍司馬從誨權軍府事。
   冬十月，統水軍上峽取施州。蜀將張武以鐵鏁斷江路，王命勇士駕舟斫之；會風起，舟絓於鏁，爲武所敗，王遁還。夔、忠、萬等州，隨詣魏王繼岌降。
   十一月，唐師滅蜀。王方食，聞蜀亡，遽失匕箸，曰：「是老夫之過也！倒持太阿，授人以柄，奈何？」梁震曰：「不足憂也。唐主得蜀益驕，安知不爲我福！」
   同光四年春二月，王表請夔、忠等州一作夔、忠、萬三州，見十國紀年。及雲安監隸本道。唐主許焉，詔未下，時門下侍郎豆盧革、同門下中書平章事韋説，實內
   主之也。
   夏四月，梁震薦前陵州判官孫光憲於王，王命光憲掌書記。時王欲攻楚，大治戰艦，光憲以爲荊南士民始有生意，未可與楚交惡。王然其言而止。
   是月，唐主遇弒。丙午，李嗣源卽皇帝位。甲寅，改元天成。
   六月甲寅，王表求夔、忠、萬、歸、峽五州於唐爲屬郡，畧言：「去冬先朝詔命攻峽內屬郡，尋有施州官吏知臣上峽，率先歸投，夔、忠等州一作夔、忠、萬三州
   。旦夕期於收復，乃被郭崇韜專將文字約臣回歸，方欲陳論，便值更變。」唐大臣多謂王請自取諸州，而兵出無功，不當以諸州與我。唐主重違王意，不得已許之
   。
   天成二年春二月，王既轄夔、忠等州，復請唐勿除刺史，自以子弟爲之，唐主不允。時夔州刺史潘炕罷官，王遣兵突入州城，殺戍兵而據之。唐除奉聖指揮使西方
   鄴爲刺史，王拒而不納；復遣兵襲唐之涪州，不克。初魏王繼岌遣押牙韓珙一作琪部送蜀珍寶金帛四十萬，浮江而下，王殺珙等十餘人於峽口，盡掠其貲重。至是
   ，唐加詰問，對曰：「珙輩舟行下峽，逾越險阻，凡數千里。欲知覆溺之故，自宜按問水神。」唐主大怒，壬寅，制削王官爵，以山南東道節度使劉訓爲南面招討
   使、知荊南行府事，忠武節度使夏魯奇爲副招討使，將步騎四萬侵江陵。又命東川節度使董璋充東面招討使，新夔州刺史西方鄴副之，將蜀兵下峽，仍會湖南軍，
   三面進攻。璋竟未常出兵。
   三月，訓兵至江陵，楚遣都指揮使許德勳將水軍屯岳州，王堅壁不戰，乞師於吳，吳人率水軍來援，會江陵卑濕，復值久雨，將士多疾疫，訓亦寢疾。
   夏四月，唐主命樞密使孔循來審攻戰之宜。
   五月，循至於江陵，攻之百端，不克，遣人入城説王，王語不遜。丙戌，唐遣使賜湖南行營夏衣萬襲。丁卯，又遣使賜楚王殷鞍馬玉帶，督饋糧於行營，竟不能得
   。庚午，唐詔劉訓引兵還。
   是月，楚貢使史光憲自唐歸，唐主賜楚王殷駿馬十、美女二。過於江陵，王執光憲而奪之，請舉鎮附於吳。吳臣徐溫曰：「爲國者當務實效而去虛名，高氏事唐久
   ，且洛陽去荊南近，唐人襲之易，我以舟師泝流救之甚難。夫臣人勿能救，寧無媿於心乎！」乃受貢物而辭我稱臣。
   六月，西方鄴敗我軍於峽中，復取夔、忠、萬三州。唐詔西川兵防夔州，孟知祥遣左肅邊指揮使毛重威戍之。
   秋七月，唐升夔州爲寧江軍，以鄴爲節度使。歐史西方鄴傳云：已而又取歸州，數敗季興之兵。然他書無取歸州之事，今不從。癸酉，唐追與我夔、忠等州罪，賜
   宰相豆盧革、韋説死。五代史豆盧革傳云：初韋説常以罪竄之南海，遇赦，還寓江陵，與高季興相知。及爲相，常以書幣相問遺。唐兵伐蜀，季興請以兵入三峽，
   莊宗許之，使季興自取夔、忠、萬、歸、峽等州爲屬郡。及破蜀，季興無功，而唐用他將取五州。明宗初卽位，季興數請五州，以爲先帝所許，朝廷不得已而與之
   。及革、説再貶，因以其事歸罪二人。天成二年夏，詔陵、合州刺史監賜自盡。
   八月己卯朔，日食。
   冬十月壬午，月犯五諸侯；癸未，地震。
   是歲，築內城以自固，名曰子城。江陵志餘云：子城，高氏內城也，倪福可所築。建樓於內城東門上，曰江漢樓。置荊門軍於當陽縣。
   乾貞二年春三月，楚遣六軍使袁銓、副使王環、監軍馬希瞻將水軍入寇，王與楚師戰於劉郎洑。先是，希瞻匿戰艦於水港，至是出戰艦橫擊，勢不可遏，我師敗績
   ，俘斬以千計。楚人進逼江陵，王歸史光憲以求成。是役也，楚王責王環不遂取荊南，環曰：「江陵在中朝、吳、蜀間，四戰之地也，宜存之，以爲捍蔽。」楚王
   是之。
   是月，孟知祥請召戍夔之兵還，唐主不許。其將毛重威帥其衆鼓譟遁歸。
   夏四月，吳將苗璘、王茂章會我兵攻岳州，爲楚所鹵。
   六月辛巳，王以荊、歸、峽三州復稱藩於吳，奉吳正朔。王子從誨切諫不聽，吳封王爲秦王。唐命楚出師問罪，楚王遣許德勳大入，以其子希範爲監軍，師次於沙
   頭；王從子雲猛指揮使從嗣死之，王再求成，德勳引兵還。
   九月辛巳，金火合於軫。敗楚兵於白田，執楚岳州刺史李廷規歸於吳。己亥，唐以武寧節度使房知溫兼荊南行營招討使，知荊南行府事；分使發諸道兵會襄陽，以
   入寇。
   冬十二月壬寅朔，熒惑犯房，金木相犯於斗。
   乙卯，月有食之。王寢疾，命子從誨權知軍府事；丙辰，王薨。唐明宗實録：天成三年十一月壬午，房知溫奏高季興卒。按陶穀季興神道碑、勃海行年記，皆雲十
   二月十五日卒，今從之。年七十一，諡曰武信。葬於江陵城西之龍山鄉江陵志餘云：城西有高王廟，祀武信王，一稱土主廟。又太白湖口有高陵廟。翰林學士陶穀
   撰神道碑。
   初，王常從梁太祖出征，引軍旦發，至逆旅未曉，有嫗秉燭而迎，執禮甚謹。王疑之，嫗曰：「適夢金甲神排戶呼曰：『有王者來，宜速起！』將軍得非其人邪？
   」王大悅而去，卒符其言。王雖武人，頗折節好賓客，遊士緇流至者無不傾懷結納，詩僧貫休、齊己，皆在所延攬。而貫休以忤成汭故，遞放黔中；後復來遊江陵
   ，王優禮之，館於龍興寺。會有謁宿者言時政不治，貫休乃作酷吏辭刺之，辭云：「霰雨灂灂，風吼如斸。有叟有叟，暮投我宿。吁歎自語，雲太苛酷。如何如何
   ，掠脂斡肉。吳姬唱一曲，等閒破紅束，韓娥唱一曲，錦段鮮照屋。寧知一曲兩曲歌，曾使千人萬人哭。不惟哭，亦白其頭饑其族。所以祥風不來，和風不復；蝗
   兮蠈兮，東西南北。」王聞之，雖被踈遠，而亦不甚罪焉。
   論曰：武信失策未有如入覲洛京與勸唐伐蜀之二事者。夫以莊宗之猜忍，要何愛乎荊南，乃頓釋狐疑，倖免虎口，危矣。至荊、蜀成唇齒之形，不待智者知之審也
   ，而從臾興師，鼓行前進，狧糠及米，事有固然。假門高之難不作，江陵尚有寧宇邪？雖然，蕞爾荊州，地當四戰，成趙相繼，亡不旋踵，武信以一方而抗衡諸國
   間，或和或戰，戲中原於股掌之上，其亦深講於縱橫之術也哉！
