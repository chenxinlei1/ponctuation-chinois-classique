   ← 卷一百○二‧荊南三　列傳 十國春秋
   卷一百○三‧荊南四　列傳
   作者： 吳任臣 清 卷一百○四‧北漢一　世祖本紀 →
   [ ]
目次
     * 1 李載仁　倪從進　王貞範　王惠範弟延範　康張　魏璘　王昭濟　王崇範
     * 2 李景威　梁延嗣
     * 3 溫克修　王處士
     * 4 僧齊己　僧文了　荊南僧
     * 5 荊南仙女
   李載仁，唐室之遠裔也。開平初，避亂來江陵，武信王署爲觀察推官。自負才學，深爲王所嘉賞，從容接待，禮遇有加，然性迂緩，頗不厭衆心。
   文獻王時，稍遷至郎中。一日赴王召，甫上馬而部曲相毆，載仁怒，急命於廚中索飯及豕肉，令毆者對食，仍戒曰：「苟再犯，必當於豕肉中加酥。」聞者咸以爲
   笑。又與妻閻異室而處，一日閻忽叩閣至，載仁亟取百忌曆視之，大驚曰：「今夜河魁在房，那可就宿？」其舉止多此類也。
   及孫光憲掌書記，牋奏書檄皆出載仁右，載仁充位而已，由是與光憲有隙，光憲稍稍避之，人以光憲爲長者。 〈
   載仁常爲光憲言，曾目睹梁相張策弟簴輕易道教，因脫褻服掛天尊臂上，戲雲「爲我掌之」。俄頃，精神恍惚，似遭毆擊，痛叫狼狽，歸至別業而卒。亦異事也。
   〉
   倪從進，武信王之子婿也。父可福，爲武信王大將。從進以蔭得官，復娶王女，甚貴寵，一時皆艶慕之。功臣子與王家爲婚姻，可知者王保義子惠範及可福子從進
   ，凡二人云。
   王貞範，平江節度使保義子也。事文獻王爲推官，累官少監。素精於春秋，有駁正杜預左傳註數百條，人多訝之。獨與同官孫光憲説春秋義合，兩人心相得也。
   女弟故所稱荊南仙女者，恆時夢異人授琵琶樂曲二百餘調，命曰：「此曲譜屬元昆製序，當刊石於甲寅之方。」於是貞範如女弟指爲製序，刊所傳曲，有：道調玉
   宸宮、夷則宮、神林宮、蕤賓宮、無射宮、元宗宮、黃鍾宮、散水宮、仲呂宮；商調獨指泛清商、紅銷商、風商、林鍾商、醉吟商、玉仙商、高雙調商；角調醉唫
   角、大呂角、南宮角、中宮角、蕤賓角；羽調鳳吟羽、風香羽、應聖羽、玉宸羽；香調、大呂調。而曲名間有同人世者，如涼州、渭州、甘州、緑腰、莫靻、傾盆
   樂、安公子、水牯子、阿泛濫之屬。摹本流傳，一時咸詫以爲異。
   王惠範，亦保義子也。善修飾，喜讀書，以門蔭爲文學，遷觀察推官。文獻王妻以女，且以惠範本將家子，命掌幕中內外軍政。惠範豪邁不羈，頗以簿書符牒爲俗
   務，入告王辭之。自是以王爲不知己，凡軍府大事皆不參預，但以金帛購古書圖畫，日披玩爲志焉。
   弟延範，形貌奇偉，性任俠，家富於財，好施不倦。文獻王署爲太子舍人，後從繼沖入宋，官大理丞，知泰州。太平興國中，爲廣南轉運使。
   康張，事文獻王爲硤州長陽令。有良吏才，一邑稱治。與少監孫光憲時相往還雲。
   魏璘，不知其家世。事貞懿王爲指揮使，勇略絶倫。顯德中，周世宗南征，徵兵於王，王命璘帥兵三千人趣夏口，以會周師。居二年，周與唐搆兵，璘復統戰艦五
   百艘，駐鄂州以助戰。周主嘉貞懿王功，優詔慰諭。荊南自倪可福、鮑唐之後，故推璘爲名將，同時又有客將陸扶者驍果亦亞於璘。
   王昭濟，故客將也。宋師既入江陵，繼沖命昭濟與蕭仁楷奉表納土。宋太祖嘉其功，署昭濟左領軍衛將軍，仁楷亦除供奉官，後不知所在。
   王崇範，事繼沖爲支使，納土後遣崇範詣闕，貢金器五百兩、銀器五千兩、錦綺二百段、龍腦香十斤、錦繡帷幕二百事。宋太祖擢崇範節度判官，終於其職。
   李景威，荊州長陽人也。文獻王時，未知名，及仕貞懿王，擢水手都指揮使。
   繼沖代保勗節鎮，景威時爲帳下親校。會湖南張文表之亂，周保權求救於宋，宋命慕容延釗等往討，復詔江陵發水軍赴潭州，繼沖遣景威將兵三千人以待。未幾，
   宋師假道荊南，聲言兵過城外，景威曰：「兵尚權譎，城外之約，其可信乎？以臣觀之，直欲乘釁伐我耳。方今精卒數萬，訓練甚備，莫若嚴兵整旅以禦之。臣雖
   不才，願盡以相付。」少監孫光憲固謂不可，景威出而歎曰：「吾言不用，大事去矣，何用生爲！」因扼吭而死。宋太祖聞之，曰：「忠臣也。」命王仁贍厚䘏其
   家。
   先是，景威語繼沖云：「舊傳江陵諸處九十九洲，滿百則王者興。武信王之初，江心深浪中忽生一洲，今此洲遽爾漂沒，若可憂也。」繼沖殊不爲意，遂至於亡國
   。
   梁延嗣，京兆長安人。 〈 三楚新録雲復州景陵人。 〉 唐同光中，將兵守復州監利。 〈
   按五代史云：監利故屬復州，梁割隸江陵。據此則武信王得監利之後，始屬荊州矣。 〉
   武信王之朝唐也，莊宗欲陰圖之，既疾趣歸，遂以兵攻監利、星沙二縣，延嗣兵敗，爲王所獲。至文獻王立，擢爲大校，承制授歸州刺史。已又領復州團練使，仍
   掌親軍。歷事貞懿王及保勗。
   保勗疾革，召延嗣語之曰：「我疾遂不起，兄弟中孰可寄後事者？」延嗣曰：「公不念貞懿王乎？先王寢疾，以軍府付公，今先王子繼沖長矣！」保勗曰：「子言
   是也。」卽以繼沖判內外兵馬。繼沖之得立，延嗣功居多焉。
   及繼沖納土，延嗣與孫光憲實勸之，宋以歸順功，授復州防禦使，充湖南前軍步軍都指揮使兼排陳使。後因郊禮，自復州入朝，太祖慰撫之曰：「使高氏不失富貴
   ，爾之力也。」改濠州防禦使，有善政，詔書褒美。延嗣頗知書，好接士。常暴疾，禳於城隍神，是夕，夢神人告以九九之數，俄疾愈。年八十一，卒。
   延嗣起家行伍，居恆諱健兒士卒之語。一日，與孫光憲同赴毬場，光憲上馬，左右掖之者頗衆，延嗣在後戲曰：「孰謂大卿年老而彌壯邪？良由扶持力爾！」光憲
   回顧曰：「非是衆扶，蓋是老健。」延嗣不勝怒，論者少之。
   論曰：江陵之失也，景威絶吭以殉，可謂忠矣。延嗣力勸納款，俾高氏終保富貴，其殆譙周之流歟。然而爲延嗣易，爲景威難，事故未可成敗論也。景威真濁世之
   佼佼者哉！
   溫克修，故江陵司藥庫吏也。唐天復中，與術者向隱處，隱告以：「江陵更變，且無定主。五年後東北上有人，依稀國親，鎮此邦二十年。」他日，又曰：「東北
   來者，二十年後更有一人，五行不管，此程更遠。」及武信王爲荊南留後，先是賜姓曰朱，隨復本姓，果符國親之説。
   天成二年，唐軍圍江陵，時文獻王以王子守城，克修因以隱言白之，文獻王未之信也。明年，武信王薨，凡二十一年，而文獻王襲位，人以爲其言有驗。
   王處士者，不知何許人。文獻王時，居江陵，以善卜名。周晉王柴榮之未貴也，以布衣與大商頡跌氏貨殖荊南，一日過處士卜，方布卦，忽一蓍躍出，卓然而立，
   處士大驚曰：「吾家筮法，十餘世矣，每受高曾遺言，凡卜筮自躍而出者，其人貴不可言。況復卓立不傾，得非爲天下主乎！」遽起，再拜。榮雖陽爲詰責，而私
   心甚喜，後果承郭氏之後，踐皇帝位，一如處士言。
   僧齊己，益陽人，本佃戶胡氏子也。 〈 俗名胡得生。 〉
   七歲，居大潙山寺，與諸童子牧牛，天性穎悟，常以竹枝畫牛背爲詩，詩句多出人意表，衆僧奇之，勸令落髮爲浮圖。時都官鄭谷在袁州，以詩名，齊己攜所詩往
   謁，有云：「自封修藥院，別下著僧牀。」谷覽之曰：「將改一字，方可相見。」經數日，再過，稱已改得，雲「別掃著僧牀」，谷嘉賞焉，結爲詩友。又齊己有
   早梅詩，中雲「昨夜數枝開」，谷爲點定曰：「數枝非早，不若一枝佳耳。」人以谷爲齊己一字師。
   久之，居長沙道林寺。湖南幕府號能詩者，徐仲雅、廖匡圖、劉昭禹輩，靡不聲名藉甚，而仲雅尤傲忽，雖王公不避，獨見齊己必悚然，不敢以衆人相遇。齊己故
   贅疣，至是，愛其詩者或戲呼之曰「詩囊」。無何，將遊蜀，武信王習齊己名，遮留之。龍德元年，禮齊己於龍興寺，署爲僧正，時降手牘，慰藉良厚。然居恆多
   鬱鬱不樂。僧虛中貽詩云：「老負峨嵋月，閒看雲水心。」蓋傷其志也。
   齊己既託跡江陵，惟事筆墨自娛，乃作渚宮莫問篇十五章以述懷。頃之，唐秦王從榮召入侍，中秋大宴，齊己窺從榮藏異志，有「東林莫礙漸高勢，四海正看當路
   時」之句，幾以諷刺得罪。已而脫歸荊南，賴武信王匿之獲免，其不屈節侯王類如此。梁震晚年酷好吟詠，尤與齊己善，互相酬答。齊己竟終於江陵，自號衡嶽沙
   門。 〈 一雲齊己於豫章西山金鼓寺寂，有塔存焉。龍盤，其書堂也。 〉 有詩八百首，孫光憲序之，命曰白蓮集。
   齊己常於潙山林下遇一僧，於指甲下出二劍，凌空躍去，蓋劍俠也。時時爲人道之。又同僧仰山住豫章觀音院，作粥疏曰：「粥名良藥，佛所贊揚。義冠三檀，功
   標十利。更祈英哲，各遂願心。既備清晨，永資白業。」禪流稱其辭，謂當與食時五觀並傳。
   文了，吳僧也。雅善烹茗，擅絶一時。武信王時來遊荊南，延住紫雲禪院，日試其藝，王大加欣賞，呼爲湯神，奏授華定水大師。人皆目曰「乳妖」。
   荊南僧，失其名氏，以鬻香爲業。清泰中，貨平等香，貧富無二價。居常絶不市香和合，而篋中所貯都梁鬱金，輒取售無算，人莫測其從來，皆疑爲仙者。
   荊南仙女者，平江節度使王保義女也。兒時聰穎不凡，五歲通黃庭內外經；及長，善琵琶。一夕夢涉水登山顛，見金銀宮闕中有仙人披羽服，自稱曰麻姑，傳以樂
   曲。自是每夕輒夢遇之，卽指授音律，歲餘得百餘調，都非人間所曾有。其尤者，名獨指商，以一指彈一曲，更爲擅奇。已而適文獻王子保節，復夢麻姑至，曰：
   「卽當相邀。」明日，庭中聞雲鶴音樂，仙女奄然而逝。
