   司空姓王名潮字信臣光州固始人也五代祖曄為固始令民愛其仁留之因家焉及父恁業農頗以貲顯〈按於兢忠懿王廟碑雲曾祖友贈光祿卿王父蘊玉贈秘書少監父恁贈光
   州刺史繼贈太尉〉唐末僖宗入蜀羣盜起江淮壽春屠者王緒與妹壻劉行全聚衆五百據壽州未幾衆萬餘自稱將軍復取光州刼豪傑置軍中時潮為縣史〈通鑑以潮為固始縣
   佐新唐書五代史以潮為縣史皆非也按唐制諸縣丞簿尉之下有司功佐司倉佐司戶佐司兵佐司法佐司士佐通謂之縣佐縣佐皆有史路振九國志曰潮少為縣佐史今從之〉與
   弟審邽審知以材氣知名邑人號曰三龍緒署潮為軍正主廩庾士推其信是時蔡州秦宗權方募士以益兵緒提二州籍附宗權宗權以緒為光州刺史召其兵會擊黃巢緒遲留不行
   宗權發兵攻緒緒率衆南奔〈新唐書雲它日賦不如期宗權切責緒懼與劉行全㧞衆南走今從五代史〉略潯陽贑水取汀州陷漳浦皆不能有也初以糧少故兼道馳約軍中曰以
   老孺從者斬潮與二弟時奉母行緒切責潮欲斬其母潮等請先母死㑹諸將士皆為請遂舍之〈新唐書雲會母死不敢哭夜殯道左疑非〉有術士望軍氣言軍中當有暴興者緒益
   猜忌潛視部下魁梧雄傑者多因事誅之劉行全亦死焉衆懼曰行全親也且為軍鋒之冠猶不免況吾屬乎〈按閩書行全與弟徳全待全戮力行間王緒忌而殺之王審知有國悼其
   死非罪為立廟漳州〉行次南安潮説其前鋒將曰吾屬棄墳墓妻子而為盜者為緒所脅耳豈其本心哉今緒猜刻不仁將吏之材能者必死軍中方不保朝夕豈能圗成事哉且子美
   須眉才絶衆吾不知子死所矣前鋒將大悟與潮相持而泣乃選壯士數十人伏篁竹間伺緒至躍出擒之一軍皆呼萬嵗〈按新唐書縛王緒者即劉行全非也今從通鑑及九國志〉
   潮推前鋒將為主前鋒將曰生我者潮也請以為主潮苦讓不克乃除地刺劒祝曰拜而劔三動者我以為主至審知劔躍於地衆以為神皆拜之審知讓潮自為副緒嘆曰我不能殺是
   子非天乎〈後潮幽緒於別館緒慙自殺〉潮令于軍曰天子䝉難今當出交廣入巴蜀以幹王室於是悉師將行會泉州人張延魯等以刺史廖彥若貪暴聞潮治軍有法帥耆老奉牛
   酒迎潮留為州將潮乃引兵圍泉州時光啓元年八月也明年八月㧞泉州殺彥若遂有其地〈新唐書紀王潮陷泉州劉彥若死之按諸書皆作廖彥若新紀作劉恐誤〉先是黃巢將
   竊有福州〈時建州刺史李乾祐棄城走後守李彥聖與戰死〉建寧人陳巖聚衆千餘人號九龍軍率衆㧞之福建觀察使鄭鎰奏為團練副使左廂都虞𠉀李連驕慢不法縱其徒為
   郡人患巖將按誅之連奔溪洞中合衆攻福州巖擊破之鎰表巖自代拜觀察使至是潮遣使降之巖表潮為泉州刺史潮既得泉州招懐離散均賦繕兵吏民悅之大順二年巖病劇遣
   使以書召潮欲授以軍政未至而巖卒巖妻弟都將范暉諷將士推已為留後〈按五代史雲巖景福元年卒蔣文懌閩中實録雲大順中巖薨十國紀年在大順二年通鑑從之昭宗實
   録在明年三月今從十國紀年又新唐書薛史閩書閩中録皆雲范暉巖壻餘書則雲妻弟林仁志王氏啓運圗載監軍程克諭表雲妻弟此為得實今從之〉巖舊將多歸潮言暉可取
   〈通鑑雲暉驕侈失衆心〉潮乃以從弟彥復為都綂弟審知為都監攻福州彌年不下〈通鑑雲民自請輸米餉軍平湖洞及濱海諸蠻皆以兵船助潮○潮常駐輜重於武安塲宿重
   兵守之名曰栁營〉暉乞援於威勝節度使董昌昌與巖姻好發溫台婺州兵五千救之彥復等以援師且至請班師不許又請潮自臨軍且益兵潮令曰兵盡益兵將盡益將兵將盡則
   吾至矣於是彥復等急攻暉景福二年五月暉以印授監軍棄城走庚子彥復等入城辛丑暉為將士所殺潮入福州自稱留後素服葬巖以其女妻其子延晦厚撫巖家建州人徐歸範
   以州應潮刺史熊博死之〈何喬逺閩書雲熊博建陽人有才勇尚氣節徐歸範據州應王潮博遂遇害○稽神録雲博本建安津吏岸崩出一古冡有石銘雲欲陷不陷被藤縛欲落不
   落被沙閣五百年後遇熊博博使平光寺僧葬之後至建州刺使〉汀州刺史鍾全慕舉籍聴命嶺海間羣盜二十餘輩皆降潰潮乃盡有五州之地九月戊戌唐帝以潮為福建觀察使
   〈新唐書雲招宗假潮福建等州團練使俄遷觀察使今從通鑑〉乾寧初黃連洞蠻二萬圍汀州潮遣將李承勲將萬人擊之蠻解去承勲追至漿水口破之閩地略定潮乃創四門義
   學還流亾定租稅遣吏廵州縣勸課農桑交好鄰道保境息民人皆安馬三年九月庚辰唐升福建為威武軍拜潮節度使檢校尚書左僕射四年冬潮有疾〈按於競碑記雲乾寧三年
   僕射遘疾今從通鑑〉審知知軍府事十二月丁未潮薨表聞於朝贈司空開平時為潮立廟稱曰水西大王潮沈勇有智畧弟審知為觀察副使有過輙加捶楚不以為嫌審知亦無怨
   色寢疾時捨子延興延虹延豐延休等而託審知以大事世咸服其能知人
   太祖名審知字信通〈錢昱忠懿王廟碑又雲字詳卿〉潮季弟也身長七尺六寸紫色方口隆凖常乗白馬軍中號白馬三郎所居處恆有紫氣羃其上潮一日使曰者視己兄弟曰一
   人勝一人審知方侍潮側沾汗而退乾寧時為福建觀察副使有僧湼槃者於衆中駭而指之曰金輪王第三子降人間專生殺柄已而潮病命審知權知軍府事及潮歿讓其仲弟泉州
   刺史審邽審邽以審知有功不受審知乃自稱福建留後表於朝光化元年春三月己丑唐以審知𠑽威武軍留後檢校刑部尚書〈新唐書雲詔審知節度觀察留後〉冬十月癸卯授
   金紫光祿大夫右僕射本軍節度使三年春二月壬申加同中書門下平章事檢校右僕射〈唐書雲審知厚事朱全忠全忠薦為節度使同中書門下平章事〉俄改光祿大夫檢校司
   空特進檢校司徒天復時唐帝在鳳翔賜審知朱詔自三品皆得承制除授二年唐賜審知武庫㦸十二枝列於私門非恆例也是嵗築福州外羅城四十里天祐元年夏四月唐遣右拾
   遺翁承贊加審知檢校太保封瑯邪王食邑四千戶食實封一百戶先是蕭梁有王霸者王氏逺祖也居福州怡山為道士常雲吾子孫當王於此方乃為䜟瘞壇下光啓中爛柯道士徐
   𤣥景劚地獲其辭曰樹枯不用伐壇壊不須結不滿一千年自有系孫列又曰後來是三王潮水蕩禍殃巖逢二乍間未免有銷亡子孫依吾道代代封閩疆解者以潮水蕩禍殃謂潮除
   禍患開基業也巖逢二乍間謂陳巖逢潮未幾而亡也代代封閩疆謂潮與審知兩世也〈閩書雲光啓丁未嵗衢州爛柯山道士徐景立取土仙壇東北隅得瓷瓶七口各可容七升水
   中悉有炭上總葢一青磚䜟文云云〉又閩人謡雲潮水來巖頭沒潮水去矢口出矢口知字也巖死而潮立潮死而審知繼之其言遂驗〈黃滔集又雲晉郭璞記曰南臺江沙合即有
   宰輔相公之登右席也江沙契焉〉是嵗建報恩定光多寳塔於福州薦考司空妣秦國太夫人伯兄司空也海上黃崎波濤為阻審知禱於海神一夕風雨雷震擊開為港閩人以為徳
   政所致唐帝賜號曰甘棠港封其神曰靈顯侯〈一作顯應侯○三山志雲五代史謂閩人號甘棠港誤〉是時命管內軍州搜遺書繕寫以上
   　　天祐二年夏四月王藏佛經於壽山凡五百四十一函總五千四十八卷唐學士韓偓挈族來奔佛齊諸國來賔是嵗築南北夾城謂之南北月城合大城而為三周二十六里四千
   八百丈大城之門八曰福安門清平門清逺門安善門通逺門通津門濟川門善化門南月城之門二曰登庸門〈以登庸名門者應郭璞合沙之䜟門有橋曰合沙橋〉道清門北月城
   之門二曰道泰門嚴勝門〈舊有嚴氏居邇於豪家鬻米取嬴極薄㑹天旱刺史夣神告之曰必得如嚴者使禱刺史致嚴遂得雨因以名門〉復塑北方毘沙門天王以鎮之命唐國子
   四門博士黃滔為碑文以紀其事〈碑文畧曰公之築城也恢守地養民之本隆暫勞永逸之䇿其名舉一而生三法陽數也曰大城焉南月城焉北月城馬周圍二十六里四千八百丈
   基鑿於地十有五尺杵土胎石而上上髙二十尺厚十有七尺甃以磚凡一千五百萬片上罙以屋其屋曰廊其大城之廊也一千八百有十間自廊凸而出之為敵樓之層者二十有三
   又角立之樓六其二者層復層焉皆欄干鉤聨參差煥赫而廊之若干步一鋪又各以皷而司更焉凡三十有六謂之更舖其四面之門八其南曰福安門福安之東曰清平門西曰清逺
   門其西北曰安善門安善之東曰通逺門其東曰通津門通津之北曰濟川門其西曰善化門皆鐵扇銅扃開陽闔陰門之上仍掲以樓三間兩挾兩噏修廊雙靣逺碧門之左右又引而
   出之為之亭兩門一廈又匪樓之門九曰暗門焉又水門三其二樹櫺篩波卸航入舟鳴舷柳浦廻環一郊堤諸萬戶注之以堰二渡之以橋九鏡瑩虹橫交舫走蹄斯大城之制也粵南
   月城也東貯九仙西盛烏石之二山嘉樹蓄雲茂草藏獸城上之廊一千有三間敵樓四十有九樓之層者三其門二曰登庸門道清門其上之樓其下之扉左右之引亭建暗門八水門
   二其堰一其橋五及廊之更舖二十悉與大城𩔖其外之東西復距而出之謂之橫城其東也城上之廊四十二間五廈其門一斯南月城之制也伊北月城也城上之廊六百四十二間
   敵樓二十有六樓之層者十其門二曰道泰門嚴勝門其上之樓其下之扉左右之引亭建暗門四水門二其橋一及廊之更鋪十有四復與南月城類又觜而出之謂之橫城城上之廊
   五間一廈其門一斯北月城之制也其東畫長川以為洫西連乎南盤別浦以為溝悉通海鰌朝夕盈縮之波底澤鱗介岸泊艓艛北截越王之故山派西湖之為隍若鼈之負如甌之置
   軒軒然翼翼然天設之府神開之地也〉唐以梁王全忠奏賜王建祠福州勒功於石〈唐侍郎於競撰碑文曰粵自範金合土之制雲師火紀之名禹別九州堯咨四嶽莫不簡求良輔
   𢎞濟兆人彰克勤克儉之能垂可久可大之業嗣大叔寛猛之政循仲尼富庶之言既茂勲勞宜標篆刻公名審知姓王氏瑯琊人也其胙土命氏疏源演派代濟其美史不絶書後以太
   祖就祿光州因家於是郡焉曾祖友贈光祿卿王父藴玉贈秘書少監父恁贈光州刺史繼贈太尉公即太尉季子也初公兄潮志尚謙恭譽藹鄉曲善於和衆士多歸之福建節度使陳
   巖即嚮其名又以所屬泉州求牧乃遣禮而請之及到任頗著嘉聲後巖在軍病甚不能視事軍士等懼無統御願有依從泉牧遂以郡委於仲弟審邽而與公偕赴至則積惡者屏去為
   善者獲安因詔授節度使累加檢校右僕射於是剗其訛弊整其章條三軍無譁萬姓有奉乾寧三年僕射遘病且付公以戎旅仍具表奏尋加刑部尚書威武軍留後俄授金紫光祿大
   夫右僕射本軍節度使公器局端雅識理融明稟崧嶠之真精得圮橋之妙畧及膺帝命寵陟齋壇細柳連營旌旗動色蒲盧蒞政草樹逢春一年而足食足兵再嵗而知禮知義方隅之
   內仰止攸同曩以運屬艱虞人罹昏墊農夫釋耒工女下機公既統藩垣勵精為理強者抑而弱者撫老者安而少者懐使之以時齊之以禮故得汙菜盡闢雞犬相聞時和年豊家給人
   足版圗既倍井賦孔殷處以由庚取之合徹夫述職之道底貢為先九江爰序於厥苞五霸是徴於縮酒雖甸服之近江漢之中或遇阻艱亦絶輸賦惟公益堅尊奬慎守規程松栢後凋
   風雨如晦地征旁午天庫𠑽盈共仰勤劬咸知匡戴常以學校之設是為教化之原乃令誘掖童䝉興行敬讓幼已佩於師訓長皆寘於國庠俊造相望亷秀特盛閩川以南地雖設險人
   尚爭雄或因饑饉洊臻或以刻剝為苦雈符易聚巢穴難探公感之以恩緌之以徳且曰吏實為䖈爾復何辜示以寛仁俾之柔服遂使數十年之氛祲遽致廓清一千里之封疆咸觀昭
   泰張綱以單車入壘虞詡用絳縷擒姦以古況今彼猶懐愧爰自天寳艱難之後經費實繁聚歛之臣名額滋廣即山鳩利任土亢財峻設隄防頗聞賙贍洎纒烽燧仍患崎嶇三司之職
   務空存四海之輪蹄鮮至公按其程課令以權衡盡葉舊規九彰宏業而又奉大雄之教崇主善之因象法重興導師如雨虹梁雕栱重新忉利之宮鈿軸牙籖更演毘尼之藏而又盛興
   寳塔多捨浄財日麗飛甍雲攢彩檻頑豔廻向逺邇歸依用俾羣緣皆同妙果佛齊諸國雖同臨照靡襲冠裳舟車罕通琛賮㒺効莫不亦踰滄海來集鴻臚此乃公示以中孚俾其內附
   雖雲異類亦慕華風宛土龍媒寧獨稱於徃史條支雀卯諒可繼於前聞自燎熾西秦煙飛東觀魯壁之遺編莫捄周陵之墜簡寧存亟命訪尋精於繕寫逺貢劉歆之閣不假陳農之求
   次第籖題森羅卷軸夫四鄰共守葢當偃草之期七徳方修必假禦衝之備葢以恢張制度固䕶基扃程功而莫匪子來作事而適當農隙立崇墉之百雉表巨屏於一方巖邑湯池曾何
   足數折筋縈帯固不可慿未若暫勞致茲永逸兵戈洊起帑庾多虛凡列上疆悉重徵稅商旅以之而壅滯工賈以之而殫貧公則盡去繁苛縱其交易關譏𨞬市匪絶徃來衡麓舟鮫皆
   除守禦故得填郊溢郭擊轂摩肩竟敦亷讓之風驟覩樂康之俗閩越之境江海通津帆檣蕩漾以隨波篙檝崩騰而激水途經巨浸山號黃崎怪石驚濤覆舟害物公乃具馨香黍稷薦
   祀神祗有感必通其應如響祭罷一夕震雷暴雨若有𡨋助逹旦則移其艱險別注平流雖畫鷁爭馳而長鯨弭浪逺近聞而異之優詔奬飾乃以公之徳化所及賜名其水為甘棠港神
   曰顯靈侯與夫召神人以鞭石驅力士以鑿山不同年而語矣於戱辨真金於大冶認勁草於疾風不有良臣誰康澤國尋就加平章事檢校右僕射如故腰懸相印手握兵符益壯軍聲
   彌新殊渥又改光祿大夫檢校司空特進檢校司徒然而物議輿詞功厚賞薄以為爵祿未稱疇庸於是異姓分封仍加井邑轉檢校太保瑯琊郡王食邑四千戶食實封一百戶公之仲
   兄審邽自守泉郡一紀於茲黠馬皆調疲人盡秦公性惟雍睦氣稟中和韻契塤箎政侔魯衛可謂高明輝映超絶一時者也公以天下兵馬元帥太尉中書令梁王勲格穹昊徳服華夏
   奉大國之歡盟為列藩之表率今節度都押衙程贇及軍州將吏百姓耆老等久懐化育願紀功庸列狀上聞請議刋勒元帥梁王以公如河誓著匪石情堅累貢表章顯陳保證朝廷冀
   𢎞誘勸特示褒持將建龜趺合徴鴻藻兢謬居清列曾乏雄丈頃嵗常詠皇華徃宣宸㫖已於視聴親飫徽猷今之執簡濡毫得以研精覃思備陳懿績實無媿詞乃作斯銘曰日月麗天
   舟楫濟川內外克乂股肱惟賢淮水長清緱嶺方寧慶隨祚逺材為時生伯氏雄特泉人仰徳求瘼斯勤頒條有則冠軍被病付以師律政教翕張士庶寧謐懿被閩越師實英傑地列周
   封心馳魏闕聖澤汪洋元戎啓行有典有則為龍為光高懸秦鏡理道自靜比屋懐仁連營稟令航海梯山貢奉循環務共輸委母憚險艱周征之術公田什一約以有程守而勿失輕徭
   薄賦謳歌載路高掩龔黃遐追召杜鄉校皆逝童䝉來求雅道靡靡儒風優優惟虺吹毒久依山谷㒺恣陸梁竟忻柔服法寳梵宇勝因所主崇搆斯精福慶攸聚佛齊諸國綏之以徳架
   浪自東驅山拱北墜簡遺編繕冩精研麟臺矗爾武觀森然畚鍤其勤雉堞連雲永制爾敵用壯我軍關譏不稅水陸無滯遐邇懐來商旅相繼黃崎之勞神改驚濤役靈祗力保千萬艘
   劉驥荀龍塤箎雍雍維邦維翰以侯以公元帥梁王武歩龍驤挺彼七徳削平四方公能事大推心斯在風雨無渝嵗寒不改殊勛茂績盡瘁宣力國之丹青邦之柱石位冠台鼎任隆兵
   柄重以徽寵分王異姓優詔銘功萬古英風貞珉是勒垂之無窮〉是時王以俸泉為直進三司之運如故〈兵興以來天下以三司之泉皆名直進獨王以俸泉為直進闕廷大稱其美
   〉天祐三年秋七月乙丑鑄金銅佛像一高丈有六尺丁亥鑄菩薩像二高丈有三尺冬十二月丙申迎像於開元寺壽山塔院〈黃滔丈六金身碑曰釋氏之稱釋迦牟尼佛千百億化
   身而古今之世以諸佛菩薩其或鑄成塑成刻成其或壁繪幅繪乎像不可勝紀況多應現感通之自其非之乎我公粵天祐三年丙寅秋七月乙丑鑄金銅像一丈有六尺之高後二十
   有三日丁亥繼之鑄菩薩二丈有三尺高銅為內肌金為外膚取法西天鑄成東越巍巍落落毫光法相初我公登壇之三年己未秋一夕雨歇天清風微月明瑤兎無煙銅龍有聲俄夢
   天之西際㸌以照物綵雲罅裂大佛中座嶽嶽以覯止熈熈而啓言曰㫁予一臂衛之一方既覺而思現乎形昭像也㫁一臂誓誠也衛一方保衆也始嘉其異姑然其事後創其意乃命
   自賔席之逮將校將校之逮歩乗歩乗之逮衆庶其有植信根之深者映惠燭之明者許一以金投吾俸中將櫝於肆俟以銅易而後鳩工鴻鑪卜境擇日鑄斯佛於九仙山定光多寳塔
   之右古仙徐登上昇之地其日圓空境然江山四爽槖鑰之上騰為煙雲盤旋氤氛五色成文又有羣鳥或若鴻鵠或如䳭鵲交翔而間鳴自寅而及午斯佛也一冩而成翌日我公禮閲
   之乃與夢中一𩔖其形儀長短大小無少差其一臂工以之別鑄而會我公神之而露其夢於是迎入府之別亭磨瑩雕餙克盡其妙朝夕瞻拜時不之怠冬十有二月丙申會僧千千以
   幡以幢以鐘以磬引歸於開元寺壽山之塔院獨殿以居之翼二菩薩於左右三十二相足八十種好具螺纍纍以成髻珠隱隱以炫額檀信及門而膝地童耋遍城而掌膠夫如是豈非
   千百億化身之一乎不然者焉得入乎夢而如乎神成乎形而如乎夢夢不之告工以之缺者哉其應現感通復為之殊矣大矣哉且先天地生之謂道後天地設之謂象道者也以無為
   為志之也授心印於虛空象者也以有為為志之也疊惠力於報應論者或以之為風馬曾不謂象猶道之轂也無象道不行矣始者摩騰竺法蘭二梵僧不慎其像東其道且西耳惜乎
   不與三皇五帝同世而出設與三皇五帝同世而出必能從容樸素遲囘仁義詐偽未之亟蠧也奈何天將後之豈徒然哉豈不以仁義之生也曰堯與舜仁義之亡也曰癸與受至於列
   國之際強秦之立癸受之悖亹亹其躅天謂仲尼之祖述堯舜憲章文武終不能獨制之故東釋迦牟尼於中土大陳出生入死之理天堂地法之事以警戒之雖人世之風波萬態逆翻
   而幽府之鐵螺一無茍免上智聞之若鏡之磨中智聞之若泉之澄下智聞之若火之燒謂之為有則河沙芥子之説虛誕難測謂之為無則應現感通之事尋常立驗故能銷嗜慾更禍
   福一貴賤則為裨教化之一源湛然不動感而遂通者也而以金厥地蓮厥宮張法橋以度人無刑網以束俗世之敬之可也怠之可也黷之可也繇是有委之國君委之大臣之㫖既而
   委之則人非常人道非常道我公曠代之生也有神僧識仗龯之雄也應江沙期合仙人䜟築城之盛也契菩薩説夫神通為佛魂交曰夢神非夢而罕通夢非神而不感我公之慶鍾也
   其如是矣其明年正月十有八日乙未設二十萬人齋號無遮以落之是日也綵雲纈天甘露粒松香花之氣撲地經梵之聲入空座客有右省常侍隴西李公洵翰林承㫖制誥兵部侍
   郎昌黎韓公偓中書舍人瑯琊王公滌右補闕博陵崔徴君道融大司農瑯琊王公標吏部郎中譙國夏侯公淑司勲員外郎王公拯刑部貟外郎𢎞農楊公承休𢎞文館直學士𢎞農楊
   公賛圖𢎞丈館直學士瑯琊王公倜集賢殿校理呉郡歸公傳懿皆以文學之奧比偃商侍從之聲齊褒向甲乙昇第巖廊韞望東浮荊襄南遊呉楚謂安莫安於閩越誠莫誠於我公依
   劉表起襄漢其地也交轍及舘值斯佛之成斯會之設俱得放心猿於菩提樹上歇意馬於清涼山中我公乃顧幕下者某俾刻貞石以碑之某以甲科忝第盛府䝉招刋勒之職不敢牢
   讓謹推於厥㫖經雲作佛像之功徳斗量海以有盡塵碎刼以無窮至若青黛之畵辟支一金八補毘婆戲為之而以草木思見之而刻㫋檀其猶蛻現其生羽金其報而況今乃儼至誠
   從靈感銅乎萬萬金乎千千䖍皷鑄於神仙之山卜貞吉於火土之數其積功累徳豈可以邊以涯而言之哉或曰梁武帝之隆釋氏今古靡倫奚報應之昧乎對曰梁武帝隆釋氏之數
   不隆釋氏之㫖所以然也夫帝王之道理世也釋氏之教化人也理世之與化人葢殊路而同歸彼宵旰於萬有故一夫不獲若已隕諸隍中此濟度於觸類故欲凡一有情悉皆成佛梁
   武帝則不然以民之財之力剎將三百祈功覬徳則歸諸已啼億兆而不乳削頂額以言覺所以私所以然也今我公為邦則忠孝於君親牧人則父母於生民造塔四其一曰壽山以昭
   皇帝辛酉嵗西廵發誓願以祝熊羆乞車駕之復宮闕其二曰報恩多寳定光追薦於先世其三其四大中神光為軍旅也為人民也繕經五藏其二進於上其三附於壽山定光大王意
   同乎塔月三其齋或十僧或千佛疏乎誠首則君親次則軍旅人民而已後焉況斯佛已之而不已故其地出明珠海出珊瑚幾於蓮花妙品之繁車渠馬瑙幡幢瓔珞周乎多寳之湧也
   夫其𤣥貺之如彼靈感之若此則㫁一臂衛一方斯昭昭矣豈與彼而論哉某是輙奮筆而無媿也其詞曰託入佳夢鑄成鴻鑪毫光法相銅肌金膚恍惚現形昭彰合符不有為也其如
   是乎唐一其宇越百其區伊閩之設於地之殊西城甌仭東塹鰲隅匪徳莫處惟仁靡逾懿其槖籥飛作醍醐焦山草木不得不蘇若海波瀾不得不枯仙花㒺謝惠日寧徂永茲一方盤
   石其都〉 　　是時西天國聲明三藏來賔築還珠門
   　　天祐四年春正月乙未設二十萬人齋於開元寺殿號曰無遮夏四月梁王晃即皇帝位國號梁改元開平五月己卯梁加王兼侍中冬十一月梁封福州閩縣玷琦里古廟為昭福
   祠從王請也是嵗以九仙山萬嵗寺請為梁主祝釐表額曰夀山 　　開平二年春正月梁詔改福州福唐縣曰永昌
   　　開平三年夏四月庚子梁加王中書令福州大都督長史進封閩王〈五代㑹要作開平四年〉秋八月淮南遣使張知逺來聘舉止倨慢王斬之上其書於梁王與淮南絶王雖據
   有一方府舍卑陋未常葺居恆常躡麻屨寛刑薄賦公私富實境內以安嵗自海道登萊入貢於汴沒溺者什四五〈通鑑註雲自福州洋過溫州洋取台州洋過天門山入明州象山洋
   過涔江掠洌港直東北度大洋抵登萊岸風濤至險故沒溺者衆〉 　　開平四年〈闕〉　月命員外郎崔〈闕〉　聘於南海是時大濬侯官縣西湖廣至四十里灌溉民田無筭
   　　乾化元年春正月丙戌朔日有食之夏五月梁大赦改元冬十月置閩清縣於梅溪場
   --（『昜』上『旦』之『日』與『一』相連）𨽻福州〈五代㑹要雲閩清移就梅溪塲置宋白續通典曰唐貞元元年割侯官縣十鄉為梅溪塲梁乾化元年改為閩清縣〉是
   嵗遣使致祭於南平王改長樂縣曰安昌〈同光初復舊〉以劒州為延平鎮
   　　乾化二年夏四月月掩心大星壬申慧出於張六月梁主疾革郢王友珪反戊寅梁主遇弒殂友珪改元曰鳯歴
   　　乾化三年春二月梁友珪伏誅均王即位於東都復稱乾化三年遣使者來宣詔 　　乾化四年〈闕〉　月天雨豆於境內
   　　貞明元年冬十一月乙丑梁改元貞明是嵗王奏封龍驤侯為𢎞潤王〈故閩越王郢第三子也禱雨輒應唐咸通時封龍驤侯〉置鉛場於汀州寜化縣〈十國紀年雲寜化縣出
   鉛置鉛場 --（『昜』上『旦』之『日』與『一』相連）〉 　　貞元二年冬王與吳越為昏吳越牙內先鋒指揮使錢𫝊珦來逆婦是嵗鑄鉛錢與銅錢並行
   　　貞明三年冬十一月丙子朔日南至是嵗王為子牙內都指揮使延鈞娶越王巖之女
   　　貞明四年夏六月吳將劉信攻䖍州譚全播來乞師王出兵屯鄠都以救之秋八月聞楚敗引還
   　　貞明五年〈闕〉　月王夢梵僧數百軰弈弈有光所至處有雙檜並池而秀一僧前跽曰王能飯吾於此乎及旦訪得其地而築室焉命池曰浴聖檜曰息聖〈王氏雅重佛法增
   閩僧寺凡二百六十七後屬呉越首尾二十七年復建寺二百二十一〉
   　　貞明六年冬十一月誅僧浩源及其黨先是王承制加從子泉州刺史延彬領平盧節度使延彬治泉十七年吏民安之會得白鹿及紫芝僧浩源以為王者之符由是延彬驕縱與
   浩源通謀遣使浮海貢於梁求為泉州節度使事覺浩源等獲罪黜延彬歸私第 　　龍徳元年夏五月丙戌朔梁改元六月乙酉朔日有食之
   　　龍徳二年〈闕〉　月鑄大鐵錢以開元通寳為文仍以五百文為貫〈陶岳貨泉録曰王審知鑄大鐵錢闊寸餘甚麤重亦以開元通寳為文以五百文為貫俗謂之銠□與銅錢
   並行□音賀〉
   　　龍徳三年夏四月己巳晉王存朂即皇帝位國號大唐改元同光冬十月梁亡是嵗王於城西南張爐冶十三所備銅鑞三萬斤鑄釋迦彌勒諸像唐主賜額曰金身報恩之寺王又
   泥金銀萬餘兩作金銀字四藏經各五千四十八卷旃檀為軸玉餙諸末寳髹朱架納龍腦其中以滅蠧蟫〈翁承賛為碑銘〉仍改永昌縣曰福唐避唐廟諱也同光三年春二月王遣
   使入貢於唐夏四月漢主引兵入㓂屯汀漳境上擊之敗歸五月丙午唐加王檢校太師守中書令冬十月進萬壽節並賀皇太后到京金銀象牙犀珠香藥金裝寳帶錦文織成菩薩幡
   等物於唐同光二年夏五月王寢疾命子威武節度副使延翰權知軍府冬十二月辛未王薨〈錢昱忠懿王廟碑雲王薨於十二月十二日任臣按通鑑目録十一月庚寅朔則十二月
   當為庚申朔辛未日正十二日也又按福州志雲閩王審知以五月五日卒是日罷節事相沿至今郡人猶用初四日為節此志之誤耳〉在位二十九年〈王以乾寧四年丁巳嗣威武
   節度使至同光三年乙酉薨實二十九年九國志舊五代史皆以為元年卒者非也運厯圖雲同光三年卒其説為允〉年六十有四諡曰忠懿葬於福州城北鳯池山明年尊曰昭武王
   長興三年改葬蓮花山有後唐所賜神道碑張文蔚撰文〈明宣徳五年種屯軍三十人盜發閩王冡冡門堅甚而竅上隅入之壙廣如屋前祀王繪象幾列五供悉用金玉珍寳器後寢
   紅棺二王夫人也諸偷以分物不均訟於懐安尉尉得其金跳脫玉帯亦罷已而訟於臺司副使李素魯僉事鄒穆捕治之尉遂自首上跳脫及帯而諸生王琨者自言王後當領所盜物
   且出其家譜壙中物皆備載焉於是按譜徴物舉王繪像懸堂中則方面大耳巨目弓鼻紫面修髯儼然可畏四圍朽盡獨中心如故內一水椀其底寸許如橄㰖瑩如金色召囘囘辨之
   曰此玻瓈椀乃歸琨像及壙中物十之一而委庫吏鄭浩為王治塜浩言壙中懸棺推之可動葢已被發墳前石人石獸製極工巧雲〉龍啓初追諡昭武孝皇帝〈冊府元龜作武皇帝
   〉廟號太祖陵曰宣陵宋開寳七年呉越國王以太祖舊第為忠懿王廟摶太祖像及孟咸等二十六人像以侑享焉〈錢昱忠懿王廟碑文曰若夫非常之人必有非常之事者衆所聞
   矣其或功及於國道濟於民生居上茅沒饗廟食者求諸前史罕有其倫是以黃石立祠皆因遺跡沔陽致祭實表舊功故聖人之制也法施於民則祀之以勞定國則祀之茍無所稱實
   曰誣祭惟忠懿王非誣祭歟公名審知字詳卿姓王氏本瑯琊人秦將翦三十四代孫高祖曄唐貞元中為光州定城宰有善政以以及民因家於是郡遂世為固始人矣曾祖友贈光祿
   卿王父藴玉贈秘書少監父恁累贈至太尉光州刺史十圍巨木始從厚地以盤根九曲洪河本自仙源而折派若非降神之氣豈生命世之才公即太尉季子也形質魁秀機辨明敏負
   英雄之氣者必相交友學韜鈐之畧者咸詢智謀懸知五典之書暗合萬人之敵逺近服其義勇隣里推其孝弟常有善相者詣公之門視其昆弟三人日富壽背一體也而李當位極人
   臣自是公竊負之尋遇陟岵興悲在原軫念恭事孟仲嚴若父焉乾符未鯨網全疎鳬毛屢落靡牙吮血中原正苦於傷殘脫采裂裳四海盡疲於征戰公蓄慷慨之氣負縱橫之才每或
   撫髀暗驚彎弧自誓曰大丈夫不能安民濟物豈勞虛生乎於是展俟時待價之猷矢拯溺捄焚之志豪傑相許寢食不忘雖大鵬未飛已具垂天之勢而神馬一躍終同追電之蹤屬王
   緒者慿巢㓂之戈矛盜霍丘之土宇遽言得志遂啓無厭但思於弱吐強吞豈顧其幸災樂禍因乃大掠部屬旁及汀漳復收士民以廣隊伍於是公之昆季咸興焉及秦宗權竊弄五兵
   遍侵四境緒內之嬰城之計外無善隣之助遂率衆以作竄欲避地而偷安玉石俱焚孰能分別豺狼當路無匪縱橫幸豫章儒法之中偶畨禺罹害之後凡經藩翰靡或支吾自潮陽抵
   漳浦百姓畏其𡍼炭五馬避其鋒刄豈知兵忌不戢人慎無恆狃蒲騷者終至敗亾好草竊者焉能長久動蓄自疑之志轉乖同義之心適當軍衆不賓遂為部下所害公素敦誠信累渉
   艱危既負出羣之才仍諳武事之術且兵不可以無主將不可以失人衆遂推公而立之公居下惟謙事長必順雖輿情之有屬在公論以不忘乃曰予早事二兄常若嚴訓豈有弟為大
   將兄居其下者乎遂奏長兄潮以帥其衆仍獲清源為所理之地公由是惡道途之多梗憤貢賦之不通實欲致理一方尅平羣盜外惟征繕中則經營運籌之勝負預知攬轡之澄清可
   待大順冬闕　　　亷察遽亡兵馬使范暉奪符印以自尊奉題緘而不遜恣行誅戮㒺事綏懐人既𩔖於倒懸時合當於逆取公比縁觀釁以因得徴詞遂舉勤王之師以伸弔民之義
   躬事戈甲身臨矢石一年而
   　　圍闕　　　　年而堅壁遂䧟范暉扁舟欲遯疎網難逃遂為海人梟首以獻公既殱元惡乃布優恩凡曰脅從悉命宥過用仁信以御下行慈惠以恤民會未浹旬已聞致理百姓
   愛之如父母三軍畏之如神明又能成功不居讓徳無媿遂迎長兄潮遷理是郡復請仲兄邽迭居舊邦武肅王表率諸侯蕩平大憝呉越盡歸於賜履江淮咸奉於專征以其能務忠勤
   逺求薦擢遂奏授本道亷察及泉州符印偕命焉尋朝廷以寰海挺災久勞我武東南靖亂獲庇吾民俾提旄鉞之權用布襦袴之惠遂升本州為威武軍授潮節度觀察處置等使仍以
   公為節度副使奬勲績也泊元昆殂謝衆庶歸依公乃躬受遺言式俟朝命明年春帝恩逺降人慾是從初授公檢校刑部尚書威武軍節度兵馬副大使將委什連之任攸居貳職之勞
   一之日訓習驍雄二之日蘇息疲瘵用心數月善政聞天於是進端揆之資正元戎之位齋壇髙築軍幙大開分州司屏翰之權握從王皷𥀷之任未幾顯居使相特錫戸封方隆推轂之
   寄尤藉秉鈞之力當多難未弭聊同指臂之相須及具瞻有歸實頼股肱之別用式資補袞俾重褰帷天復元年載正乾綱重光帝座言念七閩之地允符八柱之功持頒渥恩用越倫等
   賜武庫㦸十二枝列於私門非恆例也自是日鍾百祿嵗逢九遷公致君愈勤述職無怠萬里輸貢川陸不繋其賖一心尊戴風雨不改其志昭皇累嘉忠節別錫異數欲酧懋徳豈限彛
   章天祐元年夏四月封瑯琊郡王食實封一百戸尋屬龍蛇起陸戎馬生郊人心不厭於有唐天命已歸於新室公知微不爽居闇㒺欺梁祖之即位也纔傾作解之恩繼舉疇敷之典三
   公互拜萬戶連封呂尚帝師之尊官榮既極子儀中令之貴考限惟同尋復進封閩王加福州大都督長史迨莊宗之建王業也神京克復㝢縣咸寧欲敦柔逺之心先下念功之詔遂増
   井賦仍改功臣式覃北闕之恩用係南門之寄公方推拱極既效安邊惟治民素屬於憂勤而得疾遽從於綿篤百齡無效五福先全以同光三年十二月十二日薨於正寢饗年六十有
   四朝廷素欽盡節俄覽遺文既増憗老之悲豈慳錫終之典冊贈尚書令諡曰忠懿禮也公生當離亂之運出值艱難之秋割據一方蓄養百姓得深溝高壘之資有披堅執鋭之衆贍水
   陸之産通南北之商鑄銅於蜀山積粟於洛口者不足言其富也連臨淄之袂投淝河之箠者不足言其庶也至若外涵大度內用小心慎刑既及於精詳舉事悉從於簡畧犯則不校令
   比秋霜之嚴恩本無私惠如冬日之煖民惟道化吏以法繩此可以稱善為政矣言必皆中行㒺自欺非正詞不入於聰非公事不宣於口居常無聲色之樂平生以禮義自守念十家之
   産者躬行節儉懐五子之歌者心誡荒唐每當爍石之威未常操扇纔屬雞鳴之後早見嚴裝以徳報恩逺踰萬里至誠感物動契百神此可以稱善立身矣興崇儒道好尚文藝建學校
   以訓誨設廚饌以供給於是兵革之後庠序皆亾獨振古風欎更舊俗豈須齊魯之變自成洙泗之鄉此得以稱善教化矣懐尊賢之志𢎞愛客之道四方名士萬里咸來至有蓬瀛謫仙
   鴛鴦舊侶或因官而忘返者或假途而惜去者盡赴築金之禮皆歸簮瑁之行其餘草澤蒐羅魚車待遇者固不可勝紀此得以稱善招納矣尊天事地奉道饗神無非克誠足以監徳然
   而素欽釋典大廓法門衆善皆臻何徳不報無漏上智苾蒭散佈於諸方有作良因伽藍編滿于樂國煉即山之堅固鑄丈六金身鎔麗水之光輝寫五千秘藏事非為己願乃庇民此得
   以稱善求福矣功惟理亂志在盡忠安不忘危常為持險之誡小當事大㒺違與國之道以至覆盂數郡高枕三邊雖昆彭致覇之儔未能繼踵在佗燮自尊之患固不同風此得以稱善
   守位矣且天惟祐徳民本懐仁公饗富貴者三十年傳冊封者四五世遺愛銘於人口忠節出於國史臣子之盛不亦大乎迨茲陵谷變遷箕裘廢墜寂寞闕以時之薦淒涼同乏祀之悲
   士農工商慕舊政以如在潢汙蘋藻望遺廟以不存丙午嵗我師恤隣闔境嚮化遇今大元帥呉越國王位鍾壓紐運偶負圖當保大定功之初行興滅繼絶之義既克寧於民庶思咸悅
   於鬼神每念閩州所歸本由王氏而盛雖子孫異代已同薰燼之香而春秋二時宜陳籩豆之禮遂命以公舊第為忠懿王廟仍參常祀之數霸主愛修於廢祭藩侯遂立於叢祠行馬㦸
   枝尚存故物豚肩尊酒蚤薦惟馨塑山庭月角之容立偕老於飛之像庭廡未同於工績槐檀旋改於光陰舊徑難尋已絶羅含之蘭菊重門長閉但多仲蔚之蓬蒿既乖興發之儀殊缺
   致誠之所大宋開寳七年秋九月大元帥呉越國王以時和嵗豐家給人足俾答福謙之祐遂申咸秩之典凡茲祠廟毀廢競出錢帛修完乃命衙直將躬授人工旁摉材植補遺基而皆
   備易舊物以咸新曾出諭時已雲告畢奢儉得以中度䂓製得以合禮朱軒粉壁隨晚霽以生光修竹喬松向寒霜而吐色奬曹筆則陰兵欲動聞郢工則神馬欠嘶步從悉周精靈如在
   矧以故鄉將吏開幕賔僚當其草昧干戈屢經勞苦洎自拊立臺構盡饗崇高乃塑都押衙建州刺史孟威等二十六人以配享焉斯廟也前瞰清流右連淨剎一路自無於塵雜四隣皆
   屬於幽奇曉霧纔開先露列窓之岫疎鐘雖近不驚繞樹之禽公昔也常游宴於斯今也復祠祭於此始易宅而為廟矧將廢而能興茍非陰徳不衰令名未朽又豈能身歿之後有如此
   之盛乎昱叨居是藩獲畢斯事仰嘉猷之未逺聴遺愛以長新爰屬短裁庶存實録燕然敘事雖有謝於孟堅峴首感人亦未多於叔子乃為銘曰極天曰嶽惟嶽有神蓄是英氣生為異
   人干霄利劍瑞世祥麟爰當季運實庇蒸民唐徳將衰羣雄欲出陰霧垂地秋氣蔽日豺豕猖獗雈苻縱逸茍非偉才焉濟王室權為臣盜緒亦朋姦欲亂中夏首屠光山誰為英傑同罹
   險艱終則竄跡能無原顔爰率部民同徂萬里緒為衆惡公得衆美因戮兇人遂奉君子立功著名自此而始漳浦既寧清源復平遂以政事授於難兄孝實至性謙惟直誠靜可攝讓亂
   則經營憤彼閩川拊茲裨將苛虐漸篤政刑俱䘮鋭旅大驅凱歌連唱克定一方式諧衆望始叅貳職已播殊勛屏翰之美朝廷備聞迨居重鎮繼事明君盡忠竭節松茂蘭薰偃仰大藩
   廕庥五郡雖曰功庸亦由時運二柄齊舉七徳兼訓令子令孫當年振奮真王重望上相清規陵谷雖變馨香不衰俯緣甲第遂立嚴祠年禩屢易籩豆或虧霸主推恩良時有待舊廟克
   新遺蹤不改奐爾金碧儼然神彩靈貺芳名千秋如在〉太祖雖起盜賊而為人儉約常衣紬袴敗乃取酒庫酢袋而補之一日有使南方囘者以玻璃瓶為獻太祖視翫久之自擲於地
   謂左右曰好奇尚異廼奢侈之本今沮之俾後代無為漸也酷好禮下士唐公卿子弟多依以仕宦又拓四門學以教閩中秀士〈閩書雲王氏義學在留暉門外〉招來海中蠻裔商賈
   資用以饒時四方竊據有勸其稱帝者太祖曰我寧為開門節度使不作閉門天子也或曰惠宗僣號以御服被於太祖之廟太祖寓夢於惠宗責之不肯服其靈爽有如此
   　　論曰太祖昆弟英姿傑出號稱三龍據有閩疆賓賢禮士衣冠懐之抑亦可謂開國之雄歟廼卒之臣服中原息兵養民大指與呉越畧同豈非度量有過人者逺哉
