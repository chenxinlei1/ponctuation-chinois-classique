   ← 卷七十五‧楚九 列傳 十國春秋
   卷七十六‧楚十 列傳
   作者： 吳任臣 清 卷七十七‧吳越一 武肅王世家上 →
     * 姊妹計劃 姊妹計劃 : 數據項
   符彥通，漵州蠻帥也。恭孝王率群蠻破長沙府庫，累世之積皆為彥通所得。彥通由是富強稱王於谿峒間，及劉言攻邊鎬，欲以彥通為援。周行逢曰：『蠻，貪而無
   義。前年從馬希萼入潭州，焚掠無遺。令兵以義舉，往無不克，惡用彼為哉？』言乃止，複命劉瑫為鎮遏使以備彥通侵之患。瑫，故土團都指揮使，群蠻所素憚也
   。明年王達得湖南，欲遣使撫之，募能往者。帳下牙將王虔朗請奉檄以行。比至漵州，彥通盛侍衛見之，禮貌甚據。虔朗厲聲責之曰：『足下自稱符泰苗裔，宜知
   禮儀，有異於群蠻。昔馬氏在湖南，足下祖父皆北面事之。今王公盡得馬氏地，足下不早往乞盟，致使者先來又不接，以禮異日，得無悔乎？』彥通慚懼，起，執
   虔朗手謝之。虔朗知其可動，因說曰：『谿峒之地，隋唐皆為州縣，著在圖藉。今足下上無天子之詔，下無使府之命。晏然自王於山谷之間，不過蠻方一部長耳，
   曷若去王號自歸於王公。王公必上奏天子授足下節鎮，與中國侯伯等列豈不尊榮哉？』產通大喜，即曰除王號。因虔朗獻銅鼓數於達達曰：『虔朗一言勝數萬兵，
   真國士也！』承制以彥通為黔中節度使。顯德時，周行逢命鐘志存為漵州刺史。及行逢死，志存奔武陽。漵州蠻楊正岩遂以十洞稱，徽誠二州或言即彥通諸部雲。
   何敬真， 〈 敬一作景 〉
   ，武陵人也。事恭孝王為朗州步軍指揮使。長沙之役列陳於楊柳橋，進擊韓禮軍有功。王既陷長沙，遷朗州牙內都指揮使將兵戍，武陵已而興。王達等恭迎劉言於
   長州，言帳下指揮使凡十人為親校，敬真蓋其一也。未幾從達克潭州，達自稱武平節度副使，權知軍府事。而署敬真行軍司馬，逐唐將邊鎬，斬首五百級。複有功
   ，除靜江節度副使。居傾之，言命敬真為南面行營招討使，與先鋒朱全琇合潭兵以拒南漢二人。至長沙，達出效迎，相見甚歡，日飲酒高會，餌以妓女。敬真未知
   達之誘己，留連不去而先發朗州，將李仲遷率兵三千趣嶺北。都頭符會心怨敬真，遂劫仲遷以歸達。於是乘敬真詐為言使者，械繫之獄中隋斬馬，時周廣順三年二
   月辛亥也。久之全琇亦殺死達，即以其事告言。言不得已誅會等數人以為解。先是，達入長沙。敬真與全琇各置牙兵與達分堂視事，每遇宴集使酒，紛？無複上下
   之分，達心衛之。會周行逢、張文表事，達多盡禮，達益與敬真不相協。敬真辭歸朗州又不能事言，言頗疑達使敬真伺己。將討達，行逢因說達早圖敬真等為便。
   達曰：『共除凶黨，同治潭朗，夫複何憂也。』由是除敬真意遂決。論者為敬真之禍，實萌於行逢一言雲。
   孫朗者，初與曹進從家城鎮將咸師朗降南唐，南唐以其兵爲奉節都，授朗、進奉節指揮使。
   未幾，隨邊鎬取湖南，行營料糧使王紹顔多減士卒糧賜，朗、進怒曰：「昔吾從咸公降唐，唐待我豈如今日湖南將士之厚哉？今有功不增祿，反減之，不如殺紹顔
   ，與鎬據楚地以抗中原，富貴可圖也。」於是廣順二年正月，朗等帥其徒作亂，攻長沙府門，不克，來奔朗州，歸王逵。逵問朗曰：「昔吾從武穆王與淮南戰屢捷
   ，淮南兵易與耳。今欲以武陵之衆，恢復湖南，可乎？」朗曰：「頃居金陵，備觀唐政，朝無賢臣，軍鮮良將，忠佞罔別，賞罰不分，得保一隅幸矣，何暇兼人。
   朗請爲公前驅，取楚地如拾芥也。」逵大悅，厚加禮遇。是冬十月，濟師潭州，即以朗、進爲先鋒使，鎬果遁去。
   張倣，不知何地人，起家諸軍指揮使，與王逵等共立恭孝王從子光惠於朗州，同參軍府事。已而劉言署指揮使十人號親軍，倣居其一焉。稍遷武平節度副使。王逵
   之殺何敬真、朱全琇也，尤忌倣威勇，周行逢因乘間白逵曰：「敬真故倣姻戚，臨行時輙以後事屬倣。蜂蠆有毒，未可忽也。公宜備之。」逵於廣順三年四月庚申
   ，遂召倣醉飲而殺之。
   張文表，朗州人。與周行逢、潘叔嗣同隸劉言戲下，累官衡州刺史。行逢且死，遺言：「文表即叛，討之者必楊師璠也。」文表聞行逢沒，果怒曰：「我與行逢俱
   起微賤，立功名，今日安能北面事小兒乎！」會周保權遣兵代永州戍，文表遂驅之，以襲潭州。知留後廖簡易文表，不爲備，謂軍吏曰：「黃口子至而擒之，何憂
   爲！」伐鼓飲酒如初。文表徑入府中，簡被殺，坐間遇害者凡十數人，遂據長沙。又將取朗陵，保權時年方幼，聞叛，歎曰：「先君誠知人矣，僕雖懦，安可使軍
   國落賊手！」遽命師璠帥萬人討之。將發，保權揮涕對三軍，曰：「先令公墳土未乾，而兇賊逞逆，實保權不孝所致，敢以勞諸君。諸君未忘先令公之故，戮力同
   心，滅此賊於地下，足矣。」辭氣激昂，義形於色，軍中無不感泣。師璠亦泣，顧左右曰：「汝見郎君乎？年未成人，而賢若此！」軍士奮然，咸思自効。未逾旬
   ，大破文表於平津亭，臠食之，餘黨悉平。
   初文表將叛，猶豫不定，有從者夜夢文表頷上繞一龍，文表大喜曰：「此天命也。」於是決意舉兵。及敗，識者以龍神物，而出於頷，是禍將作、神去焉之兆也。
   文表滅，而周氏亦隨亡。
   僧居遁字證空，撫州人也。少參翠微，又問臨濟，復走洞山，就正良價禪師。一日，叩祖師西來意，良價曰：「待洞水逆流，即向汝道。」居遁始大悟。居久之，
   武穆王延住潭州龍牙山，大闡宗風。順寂時，有大星隕方丈前。
   僧洪道，不知何許人。能通內外諸典，道行尤高，大爲時人所重。天福中，居衡州石羊鎮山谷。文昭王聞其名，徵爲報慈住持，洪道不應召，王堅欲致之，使者相
   望於路，洪道乃率弟子輩轉徙深山中。會百鳥和鳴隨之，衆遂蹤跡其處，再拜曰：「大王願與師相見，今不輒應命，遯入巖谷，和尚即得計矣，奈符檄疊至，百姓
   繹騷何？」洪道頷之曰：「吾爲汝行矣。」比至府，王待以國師禮。久之，固乞歸山，不知所終。初洪道入山時，有虎蹲山，乳二子，弟子皆大駭，洪道呪曰：「
   無懼，彼行當移去。」言訖，虎銜二子趨出。
   報慈長老，失其姓名，素有道行，能入定觀人休咎。文昭王問曰：「孤於富貴無遺恨，所不知者壽耳。」對曰：「大王無憂，當與佛齊年。」王薨時正四十九歲。
   僧虛中，宜春人。遊瀟湘山，一作居玉笥山。同沙門齊己、尚顔、棲蟾之徒爲詩友。已而住湘西栗成寺，與王子希振情好甚篤。希振迎虛中，納之詩閣。虛中喜𤑔
   火，每煙燎閣際彩翠，希振復加髹雘，不以爲忤。嘗題希振池亭，多佳句，詩云：「嘉魚在深處，幽鳥立多時。」希振大加稱賞。又時時貽詩司空圖，圖亦推重。
   圖有詩云：「十年華嶽峯頭住，只得虛中一首詩。」著有碧雲詩一卷傳世。
   同時湘南僧文喜、乾康，亦以詩名。文喜失鶴詩、乾康詠雪詩，皆甚傳湖南。
   至聰禪師，不知所自來，居祝融峯，清修數十年，戒行具足，大有所得。一日，下衡山，見女子紅蓮者，睇視良久，悅之，遂宿於其家。詰旦披衣起沐浴，與女子
   俱化，人咸異之。
   彭幼謙，湘陰人也。寒暑惟一羽褐。文昭王時，自言常葺丹壇、丹竈，得大藥一丸餌之，歷年百有四十餘歲。後不知所之。
   伊用昌，南嶽道士也。有異術，學士廖匡圖 〈 九國志作光圖。 〉
   母病思鱠，值江水暴漲，魚不可得。用昌探懷，得木獺長三寸許，投江中；須臾，波浪騰沸，擒一巨鱗出，作鱠食匡圖母，病尋愈。
