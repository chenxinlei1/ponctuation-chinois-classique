   ← 卷五十八‧南漢一　列宗世家　高祖本紀 十國春秋 卷五十九‧南漢二　煬帝本紀　中宗本紀
   作者： 吳任臣 清 卷六十‧南漢三　後主本紀 →
   殤帝， 〈 五國故事作第二主。 〉
   名玢，高祖第三子也。初名弘度，封賓王，已改封秦王。母趙昭儀，素無寵。是時弘度兄耀樞、龜圖皆先死，弘度以次當嗣立。而高祖以弘度不類己，陰與王翷謀
   欲出弘度及其弟弘熙於邕、容二州，逾次立越王弘昌。會蕭益力諫不得行，由是高祖晏駕，弘度卽皇帝位，更今名。改大有十五年爲光天元年。光天元年春三月，
   尊母昭儀趙氏曰皇太妃，以弟晉王弘熙輔政。夏四月，遣使蕭規如唐告哀，已又遣法物使孫惠告卽位於唐。秋七月，循州人張遇賢反，自稱中天八國王，改元永樂
   。帝以弟越王弘昌爲都統，循王弘杲爲副，以討之。我師敗於錢帛館，二王爲遇賢所圍；指揮使萬景忻、陳道庠力戰救之，獲免。是月改邕州爲誠州。未幾復爲邕
   州。
   八月，葬天皇大帝於康陵，上廟號曰高祖。九月，命滕紹英如唐，賀仁壽節。冬十月丙子，張遇賢陷循州，刺史劉傳死之。光天二年春三月丙戌，帝遇弒殂。帝驕
   奢，不親政事。高祖在殯，召伶人作樂飲酒，宮中裸男女以爲樂。或衣墨縗，與倡女夜行，出入民家，由是山海間盜賊競起，帝莫能省。左右忤意，輙死，無敢諫
   者，惟越王弘昌及內常侍吳懷恩屢諫，不聽。而晉王弘熙日益進聲伎，誘帝爲荒恣。帝亦頗疑諸弟圖己，敕宦官守宮門，入者皆露素。帝酷好手搏，弘熙令指揮使
   陳道庠引力士劉思潮、譚令禋、林少彊、林少良、何昌廷五人，聚晉府習爲角觝以獻。是夜，帝與諸王宴長春宮閲之，帝大醉起，道庠因與思潮等掖帝，拉殺之，
   盡殺左右侍從之人。帝立二年，年二十四，諡曰殤。
   中宗名晟，五國故事作第三主晟，又雲晟本二名，上一字犯宣祖諱去之，據此則名弘晟矣。初名弘熙，封晉王。既令力士弒殤帝，明旦百官諸王莫敢入宮，越王弘
   昌乃帥諸弟臨於寢殿，迎弘熙，卽皇帝位。更今名，改光天二年爲應乾元年。應乾元年春三月丁亥，以弟弘昌爲太尉兼中書令、諸道兵馬都元帥，知政事，循王弘
   杲爲副元帥，參預政事。陳道庠及劉思潮等皆賞賚有差。廣東志云：封劉思潮等爲功臣。夏四月戊申朔，日有食之。
   五月，帝殺其弟循王弘杲。帝既弒兄，立不順，懼衆不服，乃益峻刑法以威衆。已而弘杲屢請討賊，陰勸誅劉思潮等以止外議，思潮等反譖弘杲有二心，遂及於禍
   。是月，建武節度使齊王弘弼求入朝，許之。秋七月，指揮使萬景忻敗張遇賢於循州，遇賢逾嶺而北。冬十月，命弟韶王弘雅致仕。十一月丁亥，祀天南郊，大赦
   ，改元乾和，羣臣上尊號曰大聖文武元德大明至道大廣孝皇帝。歐陽史作大聖文武大明至道大光孝皇帝。今從碧落洞天記。乾和二年春三月，帝使盜殺其弟越王弘
   昌於昌華宮，時弘昌謁襄帝陵於海曲，遂遇害。辛卯，以戶部侍郎陳偓同平章事。夏六月乙巳，幽齊王弘弼於私第。
   秋九月庚子朔，日食。冬十月，鳳凰見邕州。丙午，帝殺其弟鎮王弘澤於邕州。乾和三年秋八月甲子朔，日有食之；帝殺其弟韶王弘雅。九月，劉思潮、林少彊、
   林少良、何昌廷伏誅。五代史雲殺思潮等五人，而通鑑無譚令禋名，今從之。帝以左僕射王翷常謀立越王弘昌，出爲英州刺史，尋賜死於路，內外皆懼，不自保。
   是時封惠州水東廟二神曰興祚王、泰民王。乾和四年春二月壬戌朔，日食。秋九月，劉道庠伏誅，並族其家及其友鄧伸。五國故事作鄧申，今從五代史。是時，割
   潮州之程鄉縣置敬州。文獻通考作恭州，蓋避宋諱也。乾和五年春二月辛未，北平王劉知遠自立爲帝，更稱天福十二年。六月，晉主知遠改國號曰漢。秋九月，帝
   殺其弟齊王弘弼、貴王弘道、定王弘益、辨王弘濟、同王弘簡、益王弘建、恩王弘暐、宜王弘照，盡殺其男，納其女，充後宮。帝恐諸弟與其子爭國，故同日見殺
   。是歲置湯鑊、鐵牀、刳剔等刑，號曰「生地獄」。
   乾和六年夏六月戊寅朔，日食。秋八月，帝遣工部郎中、知制誥鍾允章求昏於楚，楚王希廣不許。帝怒，問允章：「馬公復能經畧南土乎？」允章對曰：「楚兄弟
   方爭亡不暇，安能害我？」帝曰：「然。希廣懦而吝嗇，其士卒忘戰日久，此乃吾進取之秋也。」冬十二月辛巳，遣巨象指揮使吳珣、內常侍吳懷恩將兵擊楚，攻
   賀州。楚遣決勝指揮使徐知新將兵五千來救，未至，我師已拔賀州。珣鑿大穽於城下，覆以竹箔，加土，楚兵逼城，悉陷穽中，死者無筭。懷恩乘勝陷昭州，珣復
   侵桂州境，轉掠全州以歸。乾和七年夏六月癸酉朔，日食。冬十二月，帝如英州，受神丹於野人，隨御雲華石室以藏焉。乾和八年冬十一月甲子朔，日有食之。是
   歲，以宮人盧瓊仙、黃瓊芝爲女侍中，一作女學士。朝服冠帶，參決政事。宗室勳舊，誅戮殆盡，惟宦官林延遇等用事，外內專恣，帝不復省。
   乾和九年春正月，郭威卽皇帝位於大梁崇元殿，國號周，改元廣順。冬十一月，以內常侍吳懷恩爲西北招討使，將兵屯桂州境。上密謀攻楚，楚遣指揮使彭彥暉屯
   龍峒以備我。時楚王弟希隱知桂州，潛召蒙州刺史許可瓊，可瓊畏我兵之逼，卽棄蒙州趣桂州；懷恩乘勢取蒙州，進兵侵掠，桂管大擾。是月，帝遺希隱書，大畧
   言：「唐兵已據長沙，桂林必爲所得。本朝世爲與國，重以昏姻，覩茲傾危，忍不赴救！已發大兵水陸俱進。」希隱得書，遲回不決。丙寅，懷恩引兵奄至城下，
   希隱及可瓊奔全州，桂州遂陷。懷恩因以方畧定宜、連、梧、嚴、富、昭、柳、龔、象等州，始盡有嶺南之地。
   十二月，遣內侍省丞潘崇徹、將軍謝貫將兵攻郴州，唐將邊鎬發兵來援，崇徹敗唐兵於義章，遂取郴州，所俘敗卒盡減一臂以歸之。帝自是愈得志，陰令巨艦指揮
   使暨彥贇以兵入海，掠商賈金帛。作離宮遊獵。益修葺南宮、大明、昌華、一作昭華。甘泉、玩華、秀華、玉清、太微諸宮，凡數千，不可勝紀。殿側皆置宮人以
   候曉，名曰「候窗監」。每宴會，帝獨處殿庭間，侍宴臣僚皆結綵亭，列坐殿之兩隅。宴酣，則有司以檻獸而進，兩旁翼以戈戟，帝親持弓矢下殿，有司引獸檻而
   前，逡巡獸出，移庭而上，帝挽弓射之，兩旁戈戟並進，獸乃斃。其爲樂皆此類也。常夜飲，大醉，以瓜置伶人尚玉樓項，拔劍斫之以試劍，因並斬其首。明日酒
   醒，復召玉樓侍飲，左右白已殺之，帝歎息而已。
   是歲，唐除全、道二州刺史，以備我師。乾和十年夏四月丙戌朔，日有食之。是月，唐統軍使侯訓、全州刺史張巒寇桂州，我兵伏於山谷待之。唐兵至城下，伏兵
   四起夾擊，訓敗死，巒奔全州。冬十二月，湖南王逵將兵及洞蠻五萬寇郴州，內侍省丞潘崇徹帥師往救，遇於蠔石，崇徹登高望，曰：「湖南兵罷而不整，可破也
   。」縱擊大破之，伏屍八十里。是時，省宜州之崖山、東璽二縣。宜州，舊領龍水、崖山、東璽、天河四縣，今併爲二。乾和十一年春正月，分兵侵湖南全、道、
   永三州。秋九月，帝寢疾，立子繼興爲衞王，璇興爲桂王，慶興爲荊王，保興爲禎王，崇興爲梅王。癸亥，大赦。
   乾和十二年春正月丙子朔，周改元顯德。壬辰，周主殂。丙申，晉王榮嗣皇帝位。是月，帝親耕藉田，以吳昌文爲靜海軍節度使兼安南都護。初，吳權據交州，權
   死，子昌岌立；昌岌卒，弟昌文立，稱臣於我，故有是命。時遣給事中李璵以旌節招之，璵至白州，昌文使人止璵，曰：「海賊爲亂，道路不通。」璵不果行。夏
   四月戊午，帝殺其弟高王弘邈於邕州。乾和十三年春二月庚子朔，日食。夏六月戊午，帝殺其弟通王弘政於禎州。是時，博白縣緣舍村民自言：「山谷深邃，人跡
   少，至斗米一二錢。」有鳳大如鵞，五色有冠，而尾甚長。有司以聞。
   乾和十四年春三月乙未，甘泉宮使林延遇卒。延遇陰險多筭，帝誅滅諸弟皆出延遇之謀，至是國人相賀。延遇病革時，復薦內給事龔澄樞自代，帝卽日擢澄樞知承
   宣院及內侍省。是時周遣使來聘，帝欲盛誇嶺南之強，館接者遺使者以茉莉，文其名曰「小南強」，蓋譏之也。宋時後主入汴，諸臣不識牡丹，有朝臣謂之曰：「
   此名大北勝。」蓋報此語。乾和十五年冬十二月，中書侍郎、同平章事盧膺卒。是歲，帝聞唐兵屢爲周人所敗，憂形於色，遣使入貢中朝，復爲湖南隔之，乃治戰
   艦，修武備；既而曰：「吾身得免，幸矣，何暇慮後世哉！」又常自言知星，會月食牛女間，出書占之，歎曰：「吾當之矣！」因縱酒爲長夜之飲。是時，廢儋州
   之富羅縣、萬安州之富雲博遼二縣。儋州舊領義倫、昌化、感恩、洛陽、富羅五縣，萬安州舊領萬安、陵水、富雲、博遼四縣。
   乾和十六年春□月，卜葬域於興王府城北，運甕爲壙，帝親臨視之。秋八月辛巳，帝殂，年三十九。諡曰文武光聖明孝皇帝，廟號中宗，陵曰昭陵。
