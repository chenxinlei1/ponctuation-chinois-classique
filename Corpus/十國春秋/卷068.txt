   ← 卷六十七‧楚一 武穆王世家 十國春秋
   卷六十八‧楚二 衡陽王世家　文昭王世家
   作者： 吳任臣 清 卷六十九‧楚三 廢王世家　恭孝王世家 →
   衡陽王名希聲，字若訥，武穆王次子。武穆王子數十人，嫡子希振長而賢，其次希聲與希範同日生。希聲母曰袁德妃，希範母曰陳夫人，而德妃有美色，希聲竟以
   母寵得立。長興元年十一月丙戌，襲位，稱遺命，去建國之制，復藩鎮之舊。十二月，唐進希聲爲武安、靜江等軍節度使，加兼中書令。
   希聲居喪無戚容，常聞梁太祖嗜食雞𦞦，私心慕之，命庖人日烹五十雞以供膳。二年冬，武穆王將葬於衡陽，且發引矣，希聲不入泣，頓食雞𦞦數器而起，朝臣潘
   起譏之曰：「晉代阮籍居喪食蒸豚，世故不乏賢者！」三年秋七月，湖南大旱，希聲命閉南嶽及境內諸神祠門，竟不雨。辛卯，希聲薨，追封衡陽王。王性惡而好
   貨，海商有鬻犀帶者，直數百萬，晝夜有光，洞照一室，王殺商而取之，逾月光遂滅。
   文昭王名希範，字寶規，武穆王第四子也。希範初爲鎮南節度使，希聲既歿，六軍使袁詮、潘約等迎希範於朗州而立之。長興三年秋八月，希範至長沙。辛酉，襲
   位。九月，唐以希範爲武安軍節度使兼侍中。冬十月癸酉，進唐銀、茶，請頒戰馬，唐明宗賜馬五十匹，歸貢物。四年春正月乙卯，唐加希範爲武安武平等軍節度
   觀察等使、檢校太尉、兼中書令，行潭州大都督府長史，封扶風郡侯。是年，追怨衡陽王嗣位不讓，幽其母弟希旺不得預兄弟之數。應順元年春正月壬辰，唐閔帝
   封希範爲楚王。夏四月，唐潞王從珂廢其主從厚而自立，尋弒之。改元清泰。是歲，唐正使兵部尚書李鏻、副使馬承翰來聘。 〈
   五代史云：鏻愍帝時奉使湖南，聞廢帝立，喜以爲必用己爲相，還過荊南，謂高從誨曰：「士固有否泰，吾不爲時用久矣，今新天子卽位，我將用矣。」乃就從誨
   求寶貨入獻以爲賀，從誨與馬紅裝拂二，猓𤡮皮一，因爲鏻置酒，問其副使馬承翰：「今朝廷之臣，孰有公輔之望？」承翰曰：「尚書崔居儉、左丞姚顗，其次太
   常盧文紀也。」從誨笑，取進奏使報狀示鏻，顗與文紀皆拜平章事矣。鏻大慚，還，獻其皮拂，廢帝終不用。 〉
   清泰三年春三月，王弟希杲鎮桂州，有善政，監軍裴仁煦言其收衆心，王頗疑之。
   夏四月，漢將孫德威寇蒙、桂二州，王命弟武安節度副使希廣權知軍府事，自將兵巡桂州，漢兵自蒙州退走。徙弟希杲知朗州。
   秋七月庚寅，王自桂州北還。
   冬十一月，契丹主立石敬瑭爲大晉皇帝，改元天福。是時命修黃陵廟致祭。 〈 日涉編云：每歲以六月六日致祭。 〉
   天福二年□□□月，王表聞壺關剖木六字，實爲大晉開基之讖。先是梁開平中，潞州軍前李思安奏壺關縣庶穰鄉人因伐樹，分爲兩片，內有六字曰「天十四載石進
   」，乃圖其狀以獻，仍付史館。及唐莊宗由晉王登位，自謂應之。至是石氏國號晉朝，與木文允合，因解釋以進。 〈
   稽神録云：開平二年，梁將李思安攻潞州，營於壺口，伐木爲柵，破一大木，木中隸書六字，曰「天十四載石進」。思安表上之，梁臣皆賀，以爲十四年必有遠方
   入貢。司天少監徐鴻獨謂所親曰：「自古無一字爲年號者，吾以爲丙申之年當有石氏王此地者。」移四字中兩竪書置天字左右，卽丙字也；移四之外圍以十字貫之
   ，卽申字也。後至丙申歲，晉高祖以石姓起并州，如鴻之言。 〉
   夏五月，晉敕青草湖廟安流侯改封廣利公，洞庭湖廟□□□改封靈濟公，磊石廟昭靈侯改封廣利威顯公，黃陵二妃懿節廟改封烈祖，從王奏也。
   冬十二月，晉詔加王江南諸道都統、制置武平靜江等軍事，改賜功臣號，增食邑有差。
   是歲，置義寧鎮於靈川縣地，尋改爲義寧縣。
   天福三年冬十月，順賢夫人彭氏薨。夫人治家有法，王甚憚之，既歿後，王始縱聲色，爲長夜之飲。
   十二月乙酉，王貢晉御輦一乘，金漆柏木鏤金花版，銀裝真珠車渠，紅絲網囊悉備，又進謝恩除江南諸道都統，絹二千疋，又進謝改功臣、加食邑，銀䤬鑼四十面
   ，重二千兩，土絹、土絁、吉貝布共三千疋，麩金五十兩。
   天福四年夏四月，晉加王天策上將軍，賜印綬，開府，置官屬。
   是月，王奏改湘川縣爲清湘縣。 〈
   新舊唐書志但有湘源，而無湘川，然歐陽史職方考雲以湘川縣爲清湘縣。輿地廣記云：隋置湘源縣，唐因之，後改爲湘川，楚又改爲清湘，而置全州。五代會要則
   雲以湘川縣置全州，仍置清湘縣。今從之。仍置全州，治清湘。湖廣志云：僧全真，郴州人，唐至德初來遊湘源，創淨土院。宋州刺史韋宙遣使禮請，翌日卽至，
   四門各見其人。及宙出道迎，惟見一人而已。其神通不可具述。卒年一百三十二。五代時因全真多神異，改湘源爲全州。 〉 並割灌陽縣隸之。
   秋八月，黔南巡內溪州刺史彭仕然 〈 通鑑作彭仕愁，歐陽史作彭士然。今按李宏臯銅柱銘作彭仕然，宏臯乃希範學士，當無譌誤，從之。 〉
   引錦、溪州蠻萬餘人寇辰、澧二州，焚掠鎮戍，遣使乞師於蜀，蜀主以道遠不許。
   九月辛未，王命左靜江指揮使劉勍、決勝指揮使廖匡齊帥衡山兵五千討之。 〈 歐史云：希範遣劉勍、劉全明等以步卒擊士然。今從通鑑。 〉
   冬十一月，王始開天策府，置護軍中尉、領軍司馬等官，以諸弟及將校充其職；又倣唐太宗天策府文學館，立學士員，以武安軍節度判官拓跋恆、都統掌書記李宏
   臯、江南觀察判官廖匡圖、昭順軍觀察判官徐仲雅、都統判官李鐸、靜江府節度判官潘起、 〈 一作𤣱。 〉 鎮南軍節度掌書記衛曮、 〈
   九國志作曹梲，今從五代史補。 〉
   鎮南軍節度判官李莊、昭順軍節度判官徐牧、澧州觀察判官彭繼英、裴頏、桂管觀察推官何仲舉、武安軍節度巡官孟元暉、容管節度推官劉昭禹、靜江府掌書記鄧
   懿文、武平軍節度掌書記李松年、 〈 九國志作李宏節，今從五代史補。 〉 武平軍節度推官蕭洙、 〈 一作銖。 〉
   昭順軍觀察度支使彭繼勳十八人爲之。是月，劉勍等進攻溪州，彭仕然兵敗，棄州走，保山寨，石崖四絶，勍爲梯棧上圍之，廖匡齊戰死。
   十二月，漢諫議大夫李紓來聘，隨遣使報聘。
   天福五年春正月，劉勍進攻彭仕然寨，火箭焚之。仕然帥麾下逃入溪、錦深山；乙未，遣其子師暠帥諸蠻納溪、錦、龔三州印，請降。
   二月，敕班師還長沙，王徙溪州於便地，表仕然爲溪州刺史，以勍爲錦州刺史。溪州西接䍧牱、兩林，南通桂林、象郡，王素稱漢馬援苗裔，效伏波將軍故事，以
   銅五千斤鑄柱立之溪州，柱高丈二尺，入地六尺， 〈 名山紀云：銅柱在辰州府城西北一百一十里，會溪城對江。 〉
   命學士李宏臯銘之，勒誓狀於上。自是寧州蠻莫彥殊以所部溫那等十八州、都雲蠻尹懷昌率其昆明等十二部、䍧牱蠻張萬濬率其彝播等七州，皆前後來附。 〈
   郡縣釋名云：天福五年，羅甸王普露附楚。 〉 戊申，王貢臥輦一乘、御衣一襲、鳳文鞾龍文帶各一具。
   三月，晉山南東道節度使安從進邀貢物於襄陽。
   天福六年秋八月甲寅，貢晉金銀器及方物。
   冬十月，遣使貢諸色香藥蠟面含膏茶於晉。
   十一月，晉安從進舉兵反。丁酉，遣使貢晉吉貝等三千疋、白蠟一萬斤、硃砂五百斤，別進漆器萬餘事。
   十二月，晉以高行周知襄州，行府事，詔王出師討襄州，王遣天策都軍使張少敵以舟兵趣漢陽，仍漕米五萬斛以饋軍。
   是歲，蜀主貽七寶鐘爲王壽，王以賜岳州君山寺。 〈
   名山記云：岳州府君山有七寶鐘，高六尺，廣二尺五寸。蜀孟昶以此七寶所鑄鐘壽楚馬希範，希範賜之寺中。 〉
   天福七年夏五月，遣使賀晉重午節，貢白金、茜緋、簟扇等物。
   夏六月，晉主殂，齊王重貴立。
   冬十月，王大興土木功，建天策府於長沙城西北，作天策、光政等一十六樓，天策、勤政等五堂，極棟宇之盛，欄檻皆飾以金玉，塗壁率用丹砂，凡數十萬斤；地
   衣，春夏以角簟，秋冬以木棉爲之。先是，主者以丹砂非卒致之物，有憂色，未幾東境山崩，涌丹砂如丘陵，於是收用之頗足。僚吏升殿者，但覺丹砂之氣藹然襲
   人。
   是歲，晉敕改道州延唐縣爲延喜縣，避高祖諱也。天福八年夏四月戊申朔，日有食之。
   十二月，王置銀槍都八千人。楚地多産金銀茶穀，比年財貨豐殖，王奢欲無厭，遂自誇大，爲長槍大槊，鋈以白金，募富民年少者充之。是歲作九龍殿，刻沈香爲
   八龍，飾以金寶，各長百尺，抱柱相向，作趨捧之勢，己居其中，自言身一龍也。製襆頭腳長丈許，以象龍角。向晨將御殿，先焚香龍腹中，煙氣鬱然而出，若口
   吐焉。又建會春園、嘉宴堂、金華殿，其費鉅萬，間擕子弟僚屬於會春園遊宴，學士徐仲雅等賦詩上觴，晝夜無節。 〈
   湖湘故事曰：馬氏作會春園，開宴，徐東野作詩，有數聯當時所稱，雲「珠璣影冷偏粘草，蘭麝香濃卻損花」。「山色遠堆螺黛雨，草稍春戞麝香風」。「衰蘭寂
   寞含愁緑，小香妖嬈弄色紅」。 〉
   用度不足，因加賦國中。王每遣使者行田，以增頃畝爲功，民不勝租賦而逃。王曰：「但令田在，何憂無穀！」已而命營田使鄧懿文籍逃田，募民耕藝，民捨故從
   新，僅能自存，自西徂東，各失其業。又聽人入財拜官，以財多少爲官高卑之差，富商大賈布列在位。外官遷者，必責以貢獻爲殿最。民有罪，富者輸財，強者爲
   兵，受刑惟貧弱者而已。又置函於府門，使人投匿名書互相告詰。復用孔目官周陟議，令常稅外，大縣貢米三千斛，中縣千斛，小縣七百斛，無米者輸布帛以抵之
   。天策學士拓拔恆切諫以爲不可，王大怒，終身不復見恆。
   開運元年秋七月辛未朔，晉大赦，改元。
   九月庚午朔，日有食之。
   開運二年秋七月，王殺其弟希杲。
   冬十月，遣使獻供御紬絹六千𤴓、白羅一百疋、筒卷白羅十疋、錦綺褥面十牀、錦綺背十合於晉。
   十二月，囚湘陰處士戴偃，削天策副都軍使丁思瑾官，偃以詩涉刺譏，思瑾以上書切諫獲罪。是時遣廖法正聘於唐，及還，語人曰：「東朝天子，粹若珠玉；南嶽
   真君，恐未如也。」
   開運三年春三月，升桂州全義縣爲溥州，仍改全義縣爲德昌縣，並割桂州之靈川、廣明、義寧等三縣隸之，從王奏也。 〈
   按歐陽史職方考無有溥州，此據五代會要所載，當是歐陽史失記之。 〉
   秋九月，王知晉王好侈靡，屢以珍玩爲獻，求加都元帥。甲辰，晉詔王爲諸道兵馬都元帥。
   冬十二月，契丹執晉主重貴以北。是歲，晉客省使王筠來聘，以國亂未歸。
   是歲，晉客省使王筠來聘，以國亂未歸。
   開運四年春二月丁巳朔，契丹主下制稱大遼會同十年，大赦，遣使冊王爲尚父。 〈 五代史補云：契丹聞山湧丹砂之事，以爲希範非常人，遽冊爲尚父。 〉
   王以契丹相推奉，益自矜喜。是月辛未，劉知遠卽皇帝位，更稱天福十二年。 〈
   按是年六月，知遠改國號爲漢，始以天福年號徧諭藩鎮。六月以前，中原隔絶，使命未通，猶稱開運年號。 〉
   夏五月，王命母弟武安節度副使、天策府都尉、領鎮南節度使希廣判內外諸司事。壬辰，王薨，年四十九，諡曰文昭。先是己丑，王方置酒臨江觀競渡，忽驚起曰
   ：「高郁來！」王弟希廣曰：「郁死久矣，大王勿妄言。」亟趣駕歸。血自鼻端迸出，彌留之際，郁復晝見，竟以是不起。或言武穆王時王自洛京歸，具述莊宗聞
   馬家社稷必爲高郁所取之言於武穆王，武穆王笑曰：「主上戰爭得天下，全以機數馭人，以郁資吾霸業，必欲間之，使我國如梁罷王彥章兵權也。今若去郁，正墮
   彀中。」王不信，退而從臾衡陽王，卒致之死，故郁數爲厲雲。
   王好學，善詩，頗優禮文士，然性剛愎，且奢靡而喜淫，先王妾媵，多加無禮；又令尼僧潛搜士庶家女，有容色者，強委禽焉，前後數百人，猶有不足之色，曰：
   「吾聞軒轅御五百女以升天，吾其庶幾乎？」有商人妻美而艷，輙殺其夫奪之，妻誓不辱，自經死。初王命修長沙城，開壕畢，忽得一物，長十餘丈，狀若土山，
   無頭尾手足，自北出，泳游水上，久之入南岸而沒，或謂之土龍。無何王遂歾，而楚亦大亂。
   論曰：文昭以穎敏之姿，讀書禮士，天策羣英幾於梁苑、鄴下之選焉。乃驕僭性生，怙侈滅義，肆情土木，鬭靡九龍，抑何志之卑也！馬子離羣，禍有由始，又寧
   竢䦧牆爭國時哉。悲夫！
