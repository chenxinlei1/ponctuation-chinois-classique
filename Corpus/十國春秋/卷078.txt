   ← 卷七十七‧吳越一 十國春秋
   卷七十八‧吳越二 武肅王世家下
   作者： 吳任臣 清 卷七十九‧吳越三 →
     * 姊妹計劃 姊妹計劃 : 數據項
   天寳元年春正月遣兵攻淮南甘露鎮以救信州梁敕改臨安縣為安國縣廣義鄉為衣錦鄉 〈
   按舊五代史梁間平二年改臨安縣廣義卿為衣錦郷猶冠以臨安者縣名與鄉名同時改也 〉
   夏六月梁授王檢校太師守中書令增食邑一千戶實封一百戶秋八月梁敕改唐山縣為吳昌縣 〈 歐陽忞輿地廣記作金昌 〉 唐興縣為天台縣 〈
   順存録雲開平三年改唐興為新興今從吳越偹史 〉
   又敕升杭越等州為大都督府王遣寧國節度使王景仁奉表詣大梁陳取淮南之䇿梁主問進奏吏曰錢王平生有所好乎吏曰好玉帶名馬梁主笑曰真英雄也乃以玉帶一匣打毬
   御馬十匹賜王是月復改新城縣曰新登長城縣曰長興樂成縣曰樂清避梁諱也九月梁授鎮東軍節度副使成及為保大軍節度使同平章事副使餘如故淮南將周本呂師造攻蘇
   州王命從弟鋸討之是月張仁保襲取常州之東洲淮南以陳璋為水陸行營都招討使率柴再用等將兵來救仁保敗績於魚蕩復失東洲梁封故隋司徒陳仁果為福順王 〈
   仁果常以隂兵助王王崇報之請封於梁且令諸州皆立廟蔡京京南雙廟記作福順賢徳王他書又作福順武徳王 〉 王改吳山紫極宮為真聖觀 〈
   一雲乾符中建真聖觀王改兩浙老君廟 〉 是嵗王以中原䘮亂改元天寳私行於境中既而復通中國或諱而不稱
   天寳二年夏四月梁授王守太保增食邑二千戶實封二百戶是月淮南兵圍蘇州守將孫琰拒之甚力王命弟牙內指揮使鏢 〈 五代史雲遣其弟鋸鏢救之 〉
   行軍副使杜建徽江海遊奕都虞候何逢司馬福等率師救姑蘇內外夾攻生擒淮南將何朗閭丘直等凡三千餘人獲兵甲生口三十萬戰船二百餘艘周本呂師造等夜遁又追敗於
   黃天蕩五月甲寅王親巡蘇州遣其將梅世忠李開山屯兵於許浦之上游封故唐曹王明為昭靈侯 〈 明為唐太宗子淮人圍姑蘇時守將禱於其廟輙自潰去故加封焉 〉
   是月丁巳明州刺史黃晟卒辛酉王自蘇州復如東府辛巳巡明州因城望海鎮 〈 一作定海鎮 〉
   命子傳㺷為明州制置使信州危仔倡為其下應淮人而叛遂奔於我王以為淮南節度副使更其姓曰元氏六月壬寅王發明州梁遣刑部尚書姚洎 〈 錢氏家乗作垍 〉
   禮部員外郎羅袞授王吳越王冊禮 〈
   冊文曰皇帝若曰迺者有唐告終王政日紊婦寺亂常於內強臣犯順於外列鎮張膽而相攻大臣捫心而無措惟思家族遑恤朝廷朕起自兵戎厯階節度憂皇天之不弔閔黎庶之倒
   懸誓衆興師為民靖命東征西怨共徯我後來蘇簞食壺漿咸若厥角墜地竟以數州之力大剪諸國之鋒厯試諸艱遂叨九錫稽舜禹之禪法隋唐之敕天步未艱人情習亂因商民之
   思紂同桀犬以吠堯職其不共何所不至咨爾上柱國吳越玉錢鏐山川毓秀二五儲精以不世出之才行大有為之主納交伯府翼戴中朝靖淮甸之邪氛不得紊我王氣斬羅平之妖
   鳥不得鳴我王郊迨乎受禪之初首遣宣諭之使頗知天命不效狂謀匪兼二國之封曷奬尊王之義今遣使金紫光祿大夫尚書上柱國姚垍使副尚書禮部主客員外羅袞持節偹禮
   胙土分茅冊爾為吳越國王嗚呼車徒萬乗何鯨鯢之不可封節制三方何強梁之不可伏矧百粵夏後駐蹕之地三吳秦伯肇封之疆勾踐用之以親周夫差因之而駕晉方頼率三軍
   而撻荊楚糾列國以平淮戎允為東海屏藩永保中原重鎮毋姑息以敗事毋誇大以墮功欽哉其聴朕命 〉
   戊申王至自東府是役也王行次餘姚丈亭鎮舟湊巨石不能進既而大雨震電有二龍負王舟鎮遏使翁元軻拽舟而進二龍自舷升焉秋閏八月梁授王守太尉加實封二百戶制曰
   集非常之事必有挺非常之才建第一之功必有居第一之位朕膺圖受命負扆開階未常以真大尉之官輕於擬議大司 〈 闕 〉
   之職易於簡求葢由其爵尊其任重不有英佐孰當異恩啟聖匡運同徳功臣淮南鎮海鎮東等軍節度使淮南浙江東西等道管內觀察處置充淮南四面都統營田安撫兼兩浙鹽鐡
   制置發運等使開府儀同三司檢校太師兼中書令杭越等州大都督府長史上柱國吳越王食邑一萬五千戶實封一千戶錢鏐海岳騰英星雲誕秀契君臣咸一之徳有文武兼偹之
   才宣慈惠和忠正亷毅敦詩閲禮樹百行於藩籬去暴除奸敵萬人於帷幄弼予興運明乃嘉謨頃屬淮夷不賓王化自爾益封吳㑹兼鎮廣陵追擒每盡於隻輪覆溺連収其巨艦復聞
   奸宄屢擾巡封謂天葢髙若冰可恃爾又橫戈憤悱獨力支吾妙運神機大殱戎醜𤣥雲陣起雄風驅下瀨之師白露圍開沴氣散常州之化再安生聚重復土疆薛公之三刺咸明漢主
   之一竒斯在況早攀鱗翼備見肺膓同徳同心二紀宻㕘於締搆惟忠惟孝四方咸則於儀刑茍非劇恩何以加賞是用鏤於彛鼎冊以輅車擬呂望之尊崇正列侯之貴重仍加真食復
   寵兼官式是奬酧且旌忠列於戲進以正大易所以經邦慎厥終格言用之居位勉思遵守克荷寵靈服予訓辭錫爾繁祉可守太尉加實封二百戸餘並如故是月梁敕置蘇州吳江縣
   明州靜安縣 〈 一作望海縣又改定海縣 〉
   從王請也冬十月湖州刺史髙澧貮於我遣其黨焚義和臨平等鎮王命弟鏢帥師討之十一月乙酉發運使羅隠卒以蔣渙為溫州刺史 〈 繼渙者為季廣琛 〉
   是嵗術者言安吉縣東有王氣王命鑿其地忽四鴿飛出化為四龍賜名曰四龍湖命建雙仁祠祀唐顔真卿以從父兄杲卿並饗王幸海鹽金粟寺令寺僧設衆施茶
   天寳三年春二月湖州刺史髙澧導吳將李簡陳璋等入其境都將盛師友沈行思閉城不納王遣子傳璙濟師禦之吳人挾澧而遁三月癸巳王巡湖州命弟鏢為刺史癸夘至自湖州
   五月奏改西府富陽縣為富春縣東府暨陽縣為 〈 闕 〉 縣處州松陽縣為長松縣婺州浦陽縣為浦江縣惡楊氏也 〈
   歐陽忞輿地廣記雲朱梁時楊氏據江淮於是吳越錢氏上言以淮冦未平恥開逆姓請改松陽為長松 〉
   又割湖州武康縣𨽻杭州秋七月王表監軍宦者周廷詰已下二十五人於梁言其非劉韓之黨乞原之 〈
   通鑑開平四年吳越王鏐表宦者周延誥等二十五人唐末避禍於此非劉韓之黨上曰此屬吾知其無罪但今革弊之初不欲置之禁掖可且留於彼諭以此意今從吳越偹史延誥作
   廷詣 〉
   八月始築捍海石塘塘外植滉柱十餘行以折水勢先是江濤洶湧板築不時就王於疊雪樓架強弩五百以射潮既而濤頭趨西陵潮為頓歛遂定其基以鐡絙貫幢榦用石楗之而塘
   成 〈
   昭勲録雲王築捍海塘怒潮急湍版築不就乃採山陽之竹法矢人造為箭三千隻羽以鴻鷺之羽飾以丹朱鍊剛火之鐡為鏃命強弩五百人以射濤頭人用六隻每潮一至射以一隻
   射及五隻潮乃退東趨西陵餘箭埋於候潮通江門濱鎮以鐡幢誓雲鐡壞此箭出又以大竹破之為籠長數十丈中實巨石取羅山大木長數丈植之橫為塘依匠人為防之制又以木
   立於水際去岸二十尺立九木作六重象易既未濟卦潮由是不能攻沙土漸漬岸益固也一統志雲吳越王箭所射止處常立鐡幢因名鐡幢浦臨安志雲初立幢時塘猶未成慮潮盪
   幢用鐡輪䕶其址而以鐡絙貫幢榦且引絙維於塘上下之石楗然後實土築塘故幢首出此説為近之○□寜傳載畧雲先是江心有石即秦望山腳橫截波濤中呼為羅剎石我國八
   月既望迎潮設祭必動樂鼔舞其上㝷命呼鎮冮石開平辛未漸平沙漲遂作木闌圍頂今祭江亭是也○武林梵志曰武肅王築塘時致禱於胥山祠仍為詩一章其末句曰為報龍王
   及水府錢江借取築錢城函鑰置海門山既而潮水避錢塘東撃西陵雲 〉
   建候潮通江等城門又置龍山浙江兩閘以遏江潮入河冬十月戊寅王親巡衣錦軍有鄰媼年九十餘擕壺漿迎王曰錢婆留寧馨富貴王下車拜之王置酒髙會父老男婦八十嵗以
   上者金尊百嵗者玉尊王執爵上夀製還鄉歌曰三節還鄉兮掛錦衣碧天朗朗兮愛日暉功臣道上兮列旌旗父老逺來兮相追隨家山鄉眷兮㑹時稀今朝設宴兮觥散飛鬥牛無孛
   兮民無欺吳越一王兮駟馬歸時父老不能解王復髙揭吳音為歌舉坐賡之呌笑振席丙戌王至自衣錦城湖州巡校將沈行思以罪伏誅命湖州都將盛師友權婺州刺史是嵗廣杭
   州城大修臺館築子城南曰通越門北曰雙門 〈 按隋開皇九年建杭州府治於鳯凰山栁浦西唐因之吳越國治即在此後宋髙宗以為行宮 〉
   錢塘富庶由是盛於東南有何人夜署府門曰沒了期沒了期修城財了又開池王出見之命易其句雲沒了期沒了期春衣財罷又冬衣士卒嗟怨者遽息是年梁追封王曾祖宣州旌
   徳縣令吏部尚書左僕射沛為洪勝王 〈
   錢氏家乘雲沛字子霶父碩亶於朱梁時贈尚書檢校司空娶陳氏子三曰湛曰滉曰沛沛年七十八卒唐以武肅功贈禮部郎中加諫議大夫梁追贈尚書左僕射諡𢎞聖王今從吳越
   偹史 〉 曾祖妣童氏為齊國太夫人 〈 錢氏家乗雲沛娶東苑童氏贈趙國大夫人建廟武林子二曰宇曰宙 〉 祖太尉宙為建初王 〈
   錢氏家乘雲宙字遵古喜讀揚子太𤣥卜築於鏡山寢疾時武肅已鵲起侍醫藥不脫帶竟終於錦軍城唐贈太府卿加太尉同中書門下平章事梁追諡建初王子一曰寛 〉
   祖妣楚國太夫人水丘氏為晉國九華太夫人考威勝軍節度推官職方郎中太府少卿禮部尚書開府儀同三司守太師中書令寛為英顯王 〈
   錢氏家乗作開平四年追贈太師諡英顯王 〉 妣秦國太夫人水丘氏為趙國太𤣥太夫人 〈 錢氏家乗作乾化四年追贈太𤣥太夫人 〉 敕建三世祖廟於安國衣錦軍
   天寳四年春正月丙戌日有食之夏四月梁制命王守尚書令兼淮南宣歙等道四面行營都統增食邑二千戶實封一百戶又遣刑部侍郎李光嗣建王生祠於衣錦軍仍敕翰林學士
   李琪為碑文從僚吏將校請也五月朔梁改元乾化是月築松江南北二城鎖柵畢偹秋七月梁敕命淮南兩浙幕府將吏五百人並賜贊政安國功臣冬十月辛亥朔湖州刺史王弟鏢
   酗酒擅殺防戍指揮使潘良 〈 一作長 〉
   推官鍾安徳遂奔吳是嵗仁王廢院掘地得大錢王以為瑞應命建大錢寺於其地設寳幢二又捨安國縣宅基為寺請額於梁曰光孝明因天寳五年夏六月梁主遇弒郢王友珪僣位
   秋七月友珪遣刑部尚書李皎冊尊王尚父八月己丑城西陵是時改蘇州虎疁曰滸墅避王名也國人謂石榴為金櫻留住為駐下改劉氏曰金氏留氏曰田氏
   天寳六年春正月梁友珪改元鳳厯肆赦二月梁均王友貞舉兵誅友珪遂即位於汴京更名瑱復稱乾化敕遣供奉官楊彥賓來宣諭三月梁授王尚父冊禮是月吳行營招討使李濤
   率兵二萬自千秋嶺冦我衣錦軍王命子湖州刺史傳瓘為北面應援使救之又命子睦州刺史傳璙為招討收復都指揮使攻東洲以分其勢夏四月傳瓘伐木以斷吳兵遂擊之生擒
   李濤等八千餘人傳璙獲敵將李師愈姚延環等三千餘人而還是月梁增王食邑三千戶實封二百戶五月吳宣州刺史花䖍會廣徳鎮遏使渦信將復冦衣錦軍王子傳瓘將兵討之
   六月師克廣徳縣獲䖍信及吏卒七千餘人以歸辛卯彰義軍節度使檢校太尉兼侍中成及卒秋九月王遣子傳瓘傳璙傳瑛攻吳常州營於藩葑吳將徐溫帥兵赴之與別將陳祐夾
   擊我軍傳瓘等大敗冬十月梁加王子傳瓘開國爵邑乙酉大同軍節度使駙馬都尉王子傳瑛卒王命子傳璙權蘇州刺史加封安國縣神濟安侯為永定王 〈
   先是乾寜二年王奏乞追封臨安晉虞府君為濟安侯 〉 是時築城屯戌於徳清之憾山號曰奉國城又遣兵戍烏程之東九十里曰烏戍 〈 即烏鎮墩見鄭蟠吳興鏡見録
   〉
   天寳七年夏六月梁授王子傳瓘開國侯食邑七月清海軍節度使劉巖遣供軍巡官陳用拙奉禮幣請兄事於王王納之是嵗改溫州橫陽縣曰平陽表封錢塘龍君為廣潤龍王 〈
   累封靈淵博濟侯 〉
   天寳八年春正月梁授王子傳瓘以下官爵有差甲午王親巡衣錦軍二月梁遣給事中韋彖金部郎中李發選王子傳珍為駙馬都尉閏二月己亥王至自衣錦軍冬十一月乙丑梁改
   元貞明 〈 吳越偹史雲壬辰朔改元大赦今從薛氏舊五代史 〉
   是時置都水營使以主水事募卒為都號曰撩淺軍亦謂之撩清命於太湖旁置撩清卒四部凡七八千人常為田事治河築堤一路徑下吳淞江一路自急水港下澱山湖入海居民旱
   則運水種田澇則引水出田又開東府南湖 〈 即鑑湖 〉 立法甚備 〈
   元知水人潘應武雲錢王時於太湖旁置撩淺軍四部○曾鞏開鑑湖説雲南湖厯錢王鏐父子立法甚詳 〉
   天寳九年春正月梁授浙東營田副使常州刺史杜建徽為涇源節度使夏五月遣浙西安撫判官皮光業自建汀䖍郴潭岳荊南道入貢於梁秋七月梁加王諸道兵馬元帥梁臣多言
   王入貢利於市易不宜假以名器翰林學士竇夢徴至執麻而泣坐貶蓬萊尉冬十二月建浮圖於城南是嵗王命子牙內先鋒都指揮使傳珦逆婦於閩自是與閩通好錢塘縣節度討
   擊副使方銖造石幢於福慶庵 〈 銖同衆共造石幢一具鐫大佛頂尊勝陀羅尼咒於上其文畧曰布金設像寳剎交輝土浄曇生宛如佛國 〉
   是時婺州道士周某獻赤松澗仙米於王王密遣張思敏按所産之地賜以紫衣金帛 〈 米故仙種止五十區穗重香濃䑕則野狐為之驅鳥則蒼鷹為之逐 〉
   天寳十年春三月梁敕授王子贊正安國功臣鎮海軍北面水陸都指揮使金紫光祿大夫檢校太保守湖州刺史大彭郡侯食邑一千戶傳璙贊正安國功臣鎮海軍節度副使土客諸
   軍都指揮使金紫光祿大夫檢校太保大彭縣開國侯食邑一千戶傳球贊正安國功臣鎮東軍東面水陸安撫都指揮使光祿大夫檢校太保守溫州刺史大彭縣男食邑三百戶傳璲
   贊正安國功臣鎮東軍西面安撫都指揮使光祿大夫檢校太保守睦州刺史大彭縣男食邑三百戶傳懿贊正安國功臣鎮東軍親從都指揮兼土客諸軍安撫副指揮使銀青光祿大
   夫檢校司徒守竇州刺史傳□贊正安國功臣鎮海軍上右𠫊都指揮使兼土客諸軍安撫副指揮使金紫光祿大夫檢校司徒前明州刺史傳㺷贊正安國功臣衣錦軍防遏都指揮使
   金紫光祿大夫檢校司空守義州刺史傳㻑贊正安國功臣鎮海軍牙內先鋒指揮使金紫光祿大夫檢校司空守峰州刺史傳珦贊正安國功臣鎮海軍節度上押衙充安國衣錦軍親
   從副指揮使兼兩直都虞候金紫光祿大夫檢校尚書右僕射守巒州刺史傳琰贊正安國功臣鎮海軍節度右押衙充上直都知兵馬使銀青光祿大夫檢校尚書左僕射傳璛等各授
   官秩階爵及遙郡有差 〈 按吳越偹史總雲十一人今史載止十人未敢妄增 〉
   夏四月梁詔諸道兵馬元帥府開幕除吏一同天䇿上將軍府故事是月復以峰州刺史傳珦守檢校太保餘如故冬十月己亥梁遣吏部尚書李燕中書舍人韋説加王天下兵馬都元
   帥先是梁使至拜謁甚恭説獨長揖不拜是月黃龍見於卞山之金井洞命立瑞應宮 〈 一作祚應宮 〉 是嵗王建崇善王廟於蓬萊閣之西 〈 故臥龍山神祠也 〉
   浦江人何千齡四代同居有司上其事
   天寳十一年春三月朔四星聚斗王開元帥府置官屬梁授兩浙行軍司馬秦州節度使平章事馬綽守檢校太尉同平章事餘如故秋七月吳招討使劉信攻䖍州譚全播乞師於我王
   遣子統軍使傳球為西南面行營應援使帥鮑君福等將兵攻信州以救䖍州君福斬吳將李師造 〈
   或雲當作呂師造按鄱陽開福院有武義二年銅鐘安國寺有順義三年鐘皆勒呂師造官階則呂師造不應先死也李師造疑別是一人或譌傳年月未可知也 〉 擒偏將馮敏等
   〈 吳越偹史作馮一 〉
   一千餘人至城下刺史周本張虛幕於門內召僚佐登樓作樂宴飲我兵疑有伏遂解圍八月吳以前舒州刺史陳璋將兵侵蘇湖是月傳球自信州南屯汀州時吳師大破楚兵復遣梁
   詮擊我兵傳球引還梁授涇源節度使杜建徽守檢校太傅同平章事冬十一月吳圍䖍州刺史盧光儔來告王命徴兵援之未及境而䖍州滅貢道遂絶始由海道出登萊入貢京師是
   月後百濟王甄萱遣使進馬王報聘授萱中大夫餘如故是時立晉分水令朱徹廟於新登縣封徹通靈侯
   天寳十二年春三月梁詔王大舉兵伐吳王以子節度副大使傳瓘為諸軍都指使帥戰艦五百艘自東洲擊吳夏四月與吳人戰於狼山江大敗吳兵斬其百勝軍使彭彥章生獲士卒
   千餘人梁以湖州刺史大彭開國子王子傳璟為宣州寧國軍節度使同平章事六月吳人敗我兵於沙山秋七月王遣子傳瓘將兵三萬攻常州吳徐溫來拒我師命陳璋以水軍下海
   門出我後壬申戰於無錫指揮使何逢吳建死焉遂班師王見逢所乗馬悲不自勝將士以此心附之八月吳歸無錫之俘遣客省使歐陽汀來請通好王納之息民故也自是休兵二十
   餘年吳王及徐溫屢遺書勸王建國王不從九月梁以南海僭號詔我師伐之王雖受命而山川隔越請以事寢冬十一月丁亥吳越國正徳夫人吳氏薨是時封安國縣獨山神為鎮水
   山王
   天寳十三年春二月梁授宣州節度使同平章事王子傳璟以下並起復雲麾將軍上右金吾衛大將軍員置同正員餘如故三月王命元帥府判官皮光業使於吳秋七月王以子睦州
   刺史傳懿為婺州刺史冬十一月王遣使為其子傳璛 〈 通鑑作琇今從偹史 〉
   求昏於楚楚王殷許之天寳十四年春三月吳遣王從弟龍武統軍鎰歸王以鎰為鎮海軍節度副使王亦歸李濤以報之夏五月梁改元龍徳六月乙卯朔日有食之秋七月楚遣掌書
   記李崐馬匡送女歸於都知兵馬使檢校尚書左僕射王子傳璛冬十月梁授王子傳瓘檢校太傅同中書門下平章事充清海軍節度使自是賜王書詔不名是嵗建上方多福院又建
   天真院於天真山後舊名登雲臺亦名拜郊臺 〈 葢郊天之所 〉
   天寳十五年春正月梁授王子傳瓘以下並起復加爵邑有差秋七月王建天下元帥府於國門之右八月兩浙行軍司馬秦州雄武軍節度使同平章事馬綽卒冬 〈 闕 〉
   月王晝寢夢青衣人捧簿書以前告曰大王明年錢塘官滿及寤頗惡之是嵗割錢塘鹽官各半及富春之長夀安吉二鄉置錢江縣 〈
   後忠懿王納土改錢江為仁和○杭州府志雲錢江縣治在今武林門內梅家橋南 〉
   天寳十六年春二月梁遣兵部侍郎崔協 〈 一作曄 〉 刑部員外郎夏侯昭冊封王為吳越國王丁卯王始建國 〈
   按武原志載朱行先墓誌銘題曰義忠國是吳越建國亦稱為義忠國矣 〉
   儀衛名稱多如天子之制謂所居曰宮殿府署曰朝廷教令下統內曰制敕將吏皆稱表疏稱吳越國而不言軍以子清海軍節度使兼侍中傳瓘為鎮海鎮東留後總軍府事置百官有
   丞相侍郎郎中員外郎客省等使夏四月乙巳晉王即皇帝位國號唐改元同光是月梁亡乾寧中有耕者得傳國璽以獻於王王謂非人臣家所宜畜至是獻焉五月唐遣宣諭使通事
   舍人吳韜走馬自淮甸至賜王名馬玉帶香藥冬十月辛未朔日有食之六月我國文士朴巖由新羅投髙麗 〈
   東國通鑑雲新羅景明王七年吳越國文士朴巖投髙麗○案巖降髙麗為春部少卿是年使於唐 〉 十二月王以行軍司馬杜建徽為左丞相是時畜馬三萬餘匹號曰海馬 〈
   後人名其地為西馬塍 〉 建閲禮堂於宮中
   寳大元年春二月癸卯金吾衛大將軍置同正員檢校司空明州刺史王子傳□卒秋九月王遣使錢詢貢唐方物銀器越綾吳綾及龍鳳衣絲鞵屐子又進萬夀節金器盤龍鳳錦織成
   紅羅縠袍襖衫段 -- 𠭊 or 叚
   ?祕色甆器銀裝花櫚木廚子金排方盤龍帶御衣白龍瑙紅地龍鳳錦被紅藤龍鳳箱等王既厚貢獻復賂唐權要求金印玊冊賜詔不名稱國王有司言故事惟天子用玉冊又非四
   裔無封國王者唐主皆曲從王意冬十月唐授王依前天下兵馬都元帥尚父尚書令吳越國王授王子傳瓘檢校太師兼中書令充兩浙節度觀察留後十一月陞蘇州為中吳軍領常
   潤等州 〈 薛史錢鏐傳雲鏐恃崇盛分兩浙為數鎮其節制署而後奏○又薛史曰唐莊宗三年升蘇州為中吳軍今從吳越偹史 〉
   是月唐授鎮東軍節度檢校太保兼中書令大彭郡侯王子傳璙充中吳軍節度使是嵗王於嘉興置開元府割華亭海鹽二縣屬焉移安國縣法華院於縣東北隅 〈
   以鍾尚書府地建立 〉 開慈雲嶺建西關城宇
   寳大二年夏四月癸酉朔日有食之五月王獻二孔雀於唐又遣使王浩貢重午簟扇龍鳳紗紋廚有差秋八月唐命吏部侍郎李徳休等賜王黃金印玉冊仍錫紅袍御服一副及沿身
   禮物衣冠劍等其印文曰吳越國王之印冊曰維同光三年嵗次乙酉八月辛酉朔二十七日丁亥皇帝若曰王者惠濟黎元輯寧方夏重名器任股肱忠而能力則禮崇賞不失勞則人
   勸所以啟周公之土宇列漢祖之膏腴者録彼茂勲寘之異數登進賢哲焜耀事功也天下兵馬都元帥尚父守尚書令吳越國王錢 〈 不名 〉
   朝海靈源承天峻岳以英風彰徳望以勇氣贊忠貞往因義舉之徒盛推韜畧遂著襲封之績髙步藩維挺魚鯤鳥鳳之姿擁岸虎水龍之衆居方面任將五十年宣導休聲攘除兇醜摧
   堅奮鋭鄙許東固圉之謀阜俗頒條廣冀北安居之頌環塹浙江之要雲滋星紀之墟説禮敦詩位崇元帥前茅後勁名重中權守畫一之規奉在三之節信立靡移於風雨義行曷倦於
   津塗効珍則那顧險難薦幣則常歸宰府振英謨而端右弼鍾懿號而異列藩可謂職貢不乏梯航時至翼戴天子加之以恭也載念尊奬爰示徽章今遣正議大夫守尚書吏部侍郎上
   柱國贊皇縣開國男食邑三百戶賜紫金魚袋李徳休使副朝議郎守起居郎充史館修撰賜緋魚袋聶璵持節偹禮胙土苴茅冊爾為吳越國王於戲地畫數圻賦過千乘墨守闔閭之
   境軌圍句踐之封子弟量才序進多分於棨㦸土疆漸海方輸豈限於魚鹽貴盛富強雖古之封建諸侯禮優夾輔不加於此慎厥始終無以位期驕無以欲敗度欽承賜履協予一人汝
   嘉是時冊禮既偹左右猶具竹冊銅印唐主曰尚父元老不當待以人臣況已封建乎因特加殊禮 〈
   五代㑹要同光三年六月太常禮院奏吳越國王錢鏐將行冊命按禮文合用竹簡敕宜令有司修製玉冊俾稱元勲議者以玉冊帝王所用不合假令人臣葢當樞宻院承㫖段佃受錢
   鏐之賂曲隨其請樞密使郭崇韜不詳典禮故也○段佃歐史作段徊 〉
   是月王起玉冊金劵詔書三樓於衣錦軍遣使冊新羅渤海王海中諸國皆封其君長冬十月鎮海鎮東留後王子傳瓘中吳軍節度使王子傳璙各貢唐綿綺千件及九經書史四百二
   十三卷又貢佛頭螺子青一山螺子青十婆薩石蠏子四空青四十一月唐授土客諸軍都指揮檢校太保兼鎮海軍節度副使王子傳球守檢校太尉兼侍中充靜海軍節度使閏十二
   月王遣沈瑫以受玉冊封吳越國王告於吳吳以其國名與已同不受書仍戒境上無得通我使者及商旅是時建上清宮於秦望山有巨石二十餘株自然成行名曰金洞門
   寳正 〈 甲子㑹紀作寳貞誤 〉
   元年夏四月王有疾如衣錦軍命子傳瓘監國吳徐溫遣使問疾左右勸王弗見王曰溫名問疾實覘我也強出見之溫果聚兵欲襲我聞王疾瘳而止丙午唐主嗣源即位甲寅改元天
   成秋七月庚寅王至自衣錦軍九月唐加王子傳瓘食邑一千戶實封一百戶又受中吳軍節度使王子傳璙開府儀同三司加食邑五百戸冬十二月唐授靜海軍節度使王子傳球開
   府儀同三司食邑五百戸是嵗大水中吳軍尤甚水中生米大如豆民取食之
   寳正二年春正月唐王更名亶冬十一月遣尚書班 〈 闕 〉 為通和使如髙麗及後百濟甄萱時萱與髙麗王搆兵也 〈
   東國通鑑新羅景哀王紀載甄萱三十六年是為髙麗太祖十年冬十二月萱貽書於髙麗求和曰前月七日吳越國使班尚書至傳王詔㫖云云明年春正月髙麗王答萱書曰伏奉吳
   越國通和使班尚書聽傳詔書一道兼䝉足下辱示長書敘事者云云 〉
   是嵗徑山僧景文望南山有佳氣結廬山顛大理評事俞夀因捨山為寺發土得金銅佛像三座名曰寳林院王建惠因寺於玉岑山北是時浚柘湖及新涇塘由小官浦入海又以錢塘
   湖葑草蔓合置撩兵千人芟草濬泉
   寳正三年春二月朔日有食之唐遣監門衛上將軍烏昭遇賜王湯藥國信 〈 案通鑑作供奉官烏昭遇葢監門衞上將軍特借官耳今姑從十國紀年吳越偹史之文 〉
   夏六月大旱有蝗蔽日而飛晝為之黑庭戶衣帳悉充塞王親祀於都㑹堂是夕大風蝗墮浙江而死 〈
   葆光録雲寳正中當秋成一旦蝗翳日而蜚武肅王䖍祝畢投於浙江不可勝紀 〉
   秋八月王欲立中子傳瓘為後顧諸子各言爾功功多者即立王子傳懿傳璙傳璟皆盛推傳瓘乃奏唐請以兩鎮授傳瓘閏月唐詔傳瓘為鎮海鎮東兩軍節度使王使袁韜進唐白金
   五千兩茶二萬七千斤謝恩是月王命浚上虞縣舜井得䜟記寳物及重華石等 〈
   先是旌教寺僧義恩奏雲按圖經西北去三十五里有舜井二口深三丈舜子生時井為湧泉即淘金之處也世傳秦始皇封塞今作兩墩存焉各髙一丈相去三十餘丈晉宋以來僧為
   佛寺鄉人或遇耕鋤多得古塼甃石南去半里有舜廟北去半里為百官橋東去二百步有機證院唐僖宗朝賜額寳正三年閏八月初九日奏上當月十四日王差西都上直官五十人
   東都上直官五十人賫大糧畚鍤至井所開掘得䜟記寳物一百二十餘件都抽領西都上直廂虞候盛瑗都上直廂虞候孫𢎞西都隨身虞候閭丘稔勾當拜祭內直殿十將於軒十六
   日鑿西井十九日得銀環六赤珠一金合一古文錢二千三百四十琥珀珠一當十大錢三當五十大錢二十四太平百錢直百三銖二十四大錢二百五十四五銖錢九百六十貨泉錢
   二百八十半兩錢三十石獅子一鐫其背曰重華井天明可開腹內有水晶珠一東井得銀塔一髙一尺五層內有金瓶舍利二顆散金瓶二金鈴六銅鈴一銀環六銀鈴一水精珠十四
   琥珀珠九雜珠大小三十五小琥珀獅子三十瑪瑙珠七玉人一玉環一銅鏡三銅爐一小瑪瑙珠六玉瓶一以上共三十四件並有石匣盛之題雲唐元徽四年於此造塔鎮井西有重
   華石一片濶三尺厚九寸左右有索痕深二寸宮中令造深沙神一軀足履四石寳正四年六月卄九日差錢文殷祭神鐫雲吳越國王寳正三年八月十九日重開舜井収得重華石一
   片切恐年移代逺莫測端由特令鐫刻用記年月己丑嵗林鍾之月二十九日天下都元帥吳越王記 〉
   寳正四年春二月唐授王子傳瓘杭越等州大都督長史增食邑實封中吳軍節度使王子傳璙增食邑五百戶實封一百戸靜海軍節度使王子傳球兼中書令餘如故秋七月台州大
   水請軍儲三十萬斛八月唐賜烏昭遇自盡先是昭遇之來使也與供奉官韓玫有隙昭遇毎以國事私於我見王輙拜舞稱臣謂王為殿下使還玫具述其事又王常寓書樞密使安重
   誨雲吳越王致書於某官執事辭甚倨嫚而重誨復多要求不克心銜之至是奏昭遇失使臣之禮遂有是命因誣王大不敬 〈
   五代史安重誨傳雲重誨遣其嬖吏韓玫副供奉官烏昭遇使於鏐而玫恃重誨勢數凌辱昭遇因醉使酒以馬箠擊之鏐欲奏其事昭遇以為辱國固止之及玫還返譛於重誨曰昭遇
   見鏐舞蹈稱臣而以朝廷私事告鏐昭遇坐死御史獄 〉
   九月癸巳唐主詔王以太師致仕自餘王爵尚父皆削之凡進奏官使者及綱吏令所在繫治王令子傳瓘上表訟寃不省是嵗所在地震居人有壞廬舍者建天王院於東府 〈
   本董昌生祠王因夢建焉 〉
   寳正五年春二月唐改元長興夏六月朔日有食之冬十月王因唐冊閩王使者裴羽還 〈
   先是唐吏部郎中裴羽右散騎常侍陸崇使於閩為海風所飃至錢塘王與安重誨有隙唐方絶王朝貢羽等遂被留經嵗而崇以疾卒至是羽還求載崇屍與俱歸王初不許羽以語感
   動王王惻然許之 〉 附表引咎王子傳瓘等復遣人以絹表間道自陳癸卯唐敕聴兩浙綱吏自便是嵗改台州樂安縣曰永安
   寳正六年春三月唐遣監門衛上將軍張籛兵部郎中盧重賜王國信湯藥起王致仕復元帥尚書令國王如故依前不名仍示安重誨矯誣之罪敕曰天下兵馬都元帥尚父尚書令吳
   越國王錢 〈 不名 〉
   乆列王公恆輸愛戴朕方禮加元老恩遇逺方安重誨掇綴瑕疵遽行阻絶使錢傳瓘拜闕上章傾懐請罪言皆激切事且憑虛情不可恕罪不可逭今已誅之以雪其寃故告 〈
   五代㑹要長興二年四月詔曰周崇呂望有尚父之榮漢重蕭何有不名之禮錢鏐冠公侯之位疏吳越之封宜示異恩俾當縟禮其錢鏐宜賜不名 〉
   秋七月有象入信安境王命兵士取之圈而育焉冬十一月重修防風山靈徳王廟成王敕撰廟記 〈
   記曰葢聞天地氤氳序寒暑而滋品彚幽靈肹響司土地而福生民神祇理在於相須顯晦期臻於感契雖先聖著難明之説而禮經垂嚴祀之文爰自五運相仍百王理化或以勞定國
   或以力勤王或利濟及於蒸民或勲烈光於史䇿並皆立嚴祠於境土享廟食於春秋而況江浙古區魚鹽奧壤厯象則區分牛斗封維乃表裏江山昔年覇越強吳今日雙封列國曠代
   之靈蹤不少前賢之廟貌實多寡人自定亂平祅勤王佐命五十年撫綏軍庶數千里𨳩泰土疆四朝疊受冊封九帝拱扶宗社改家為國興覇江南一方偃息兵戈四境粗安耕織上荷
   𤣥□眷佑次𦂳神理䕶持統內凢有往帝前王忠臣義士遺祠列像古跡靈壇悉皆褒崇重峻於深嚴祀典常精於豐潔兾承靈貺同保軍民其有風山靈徳王廟本係屬城近歸畿甸考
   諸舊記即是武康縣風山又按史記雲汪罔氏之君守封禺之山今在吳興武康縣稽立廟之初則年華渺𨘷詳圖牒之説則詞理異同唯有元和年再搆簷楹見存碑記彼既已具敘述
   此固不復殫論聊書封置之由直述旌崇之意丙戌年春寡人以王冊疊膺於祀典清宮樂展於嚴禋遂輟萬幾暫歸錦里尋屬節當炎暑猶未卻回闕
   陸仁璋佐國闕　　　　　心懸扈從徧祝靈祇以風山靈徳正昔年因舉兵師曾陳禱祝無 〉
   〈
   虧響應顯有感通遂懇悃告䖍許崇堂殿洎凊秋卻歸闕　披覩闕陳既忠誠感動神明行褒贈先酬靈貺次乃親分指畫委仗腹心按山川展拓基埛順岡阜増𣸸塽塏形勝並皆換舊
   規模一槩從新居中而殿宇崇嚴四面而軒廊顯敞周迴戶牖甃砌堦墀搆之以杞梓楩楠SKchar之以𤣥黃丹漆外則浚川源之澄澈內則添竹樹之青蒼至於廣廈神儀崇軒
   侍衛車輿僕從帳幄𬖄櫳鼎餁庖廚籩簦器皿請福祈恩之所獻牲納幣之筵並極鮮華事無不備丙戌年八月二十四日起首至是十一月畢功土木皆是精新禋祀甞嚴豐㓗仍展牲
   牢簫鼔慶樂迎神耀威靈而萬古傳芳標懿號而千秋不朽一則酬忠臣之啟願二則答隂隲之匡扶唯兾明神永
   安締搆稟𤣥化而下垂恩福鎮土疆而廕䕶軍民保四時風雨順調闕　　　　　永絶天災地沴常歡俗阜時康巍乎煥乎美哉盛矣今則功用既就良願已酬用勒貞珉𦕅書摭實所
   貴後來賢彥知士精敬神明不假繁文粗記年月時闕　六年重光單閼為相之月二十有三日記○按一統志雲防風氏廟唐元和中建錢鏐致禱有應封顯徳王今從廟碑為靈徳王
   〉 是嵗封巨石山為夀星寳石山山髙六十三丈周一十三里 〈
   一雲封落星石為夀星石石大數十圍塊然無根望之如斵歐陽史又雲封落星石為寳石山○武林梵志雲巨石山又名石甑山羅隠有封山記 〉 浚中興寺戒壇院井 〈
   井九十九眼號錢王井 〉 是時王改衢州龍丘縣曰龍游惡丘為墓不祥也又改湏江縣曰江山
   長興三年春正月唐升楚州為順化軍以王子明州刺史傳珦領節度使 〈 楚州時屬楊氏傳珦葢鎮明州而遙領楚州節耳 〉
   二月唐遣吏部侍郎盧詹刑部郎中楊薫賜王國信湯藥等三月己酉夜大雪王寢疾謂將吏曰吾疾必不起諸兒愚懦不足任後事吾死公等自擇之衆將泣下皆曰兩鎮令公仁孝有
   功孰不愛戴王乃悉出印鑰授子傳瓘曰諸將許爾矣又曰子孫善事中國勿以易姓廢事大之禮庚戌薨年八十一在位四十一年唐主聞赴廢朝七日詔曰天下兵馬大元帥尚書令
   吳越國王錢 〈 不名 〉 本朝元老當代勲賢位已極於人臣名素髙於簡冊贈典既無其官爵易名宜示其優崇即令所司定諡曰武肅 〈 一作忠烈非 〉
   仍以王禮葬詔工部侍郎楊凝式為碑文 〈
   五代史補曰李瀚有逸才每作文則筆不停綴而性嗜酒楊凝式常受詔譔錢鏐碑自以作不逮瀚於是多市美酒召瀚飲俟其酣且使代筆經宿而成凡一萬五千字莫不詞理典贍凝
   式嘆服乆之 〉 夏四月庚午奉靈輴殯於衣錦軍應順元年春正月壬午葬安國縣衣錦鄉茅山之原是年建廟於東府 〈
   按偹史載唐敕建廟在清泰三年葢先立廟而後奏允也 〉 越二年奉真像入廟 〈
   皮光業吳越國武肅王廟碑文曰粵以唐長興三載壬辰春季蓂凋十三莢天下兵馬都元帥尚父守尚書令吳越國王棄捐宮館以是嵗明宗皇帝降太常博士段顒定諡議曰武肅尚
   書工部侍𭅺楊凝式撰神道碑文宣翰林待詔張季恭至吳越書於刋石後二年嵗在敦牂天下兵馬元帥嗣吳越王建廟貌於始封之越國禮與境內樂之罔極孝思也葢聞神道設教
   莫大於郊社嚴禋明徳惟馨無逾於祖考孝享是以百代相襲六籍盛稱報劬勞則天保是徴展欽若則王假是訓況建除難靜亂之業揚武烈之威名振剛徳克就之風成肅恭之懿號
   陳力四紀光奉八朝生為有土之君薨為象朝之廟足可睢盱召畢齷齪桓文聲華永而日月齊簡冊編而今古在矧夫堂成王搆家繼國肥壓璧寳以知來出玉林而嗣位髙陽號里無
   媿前賢夏屋登山常遵治命爰自鄭緇始襲晉墨未除一日不忍之離遂立千年之祀金鎔陽邁已成像於吳城香刻㫋檀復祔神于越國恭惟先天下兵馬都元帥吳越國武肅王殷朝
   籛祖仙萼分枝唐代鄛公靈源直派簪𥚑軒冕禮樂詩書疊慶連華交光翊葉應劭七世累爵重官羅企一門惟忠及孝其降神也虹飛蜀國始見殊祥魚躍汾河是生竒表赤光耀室黃
   氣浮空石龜殞下於官山金人來歸於寳器其英姿也鳳文龍藻奐出精神白琥蒼珪琢為標格加之薛璘整峻謝安風華俯仰可觀進退有度慕容徳偃日月甪光影鑠人李子賢匿犀
   龜文威儀鎮俗其辭韻也音容灑落智辯鏗鍧元善抑揚張暢詳雅至若討論國計談畫兵籌接對使乎撫御將下所謂五湖奔注百穀奔騰玉虹起而雲霧鎻金虎嘯而風飈動揣摩勝
   負赫連勃口援懐慚押闔興亡蘇季子舌端有愧其氣度也志髙建木量等大瀛含垢匿瑕罔知邉際求賢接士無怠寅昏重仁義若丘山視玉帛如咳唾翹翹車乗惟在得人憧憧往來
   皆鍾和氣所以皋皮豹舄鶴立犀渠咸願殺身用酬大惠變家為國誠由萬化生身以徳聚民所謂八風從律其英雄也能知否泰善俟雲雷動必有成舉無遺䇿蛟龍得雨莫測變通鵰
   鶚出林可知意度其間文武迭用仁義不常平阿亡㦸得矛並能取捨元𢣢若蛇騎虎不覺艱難奄有具區廓開覇業設使庚翼復出必不妄譽以桓溫阮籍重生安敢輕言於廣武其文
   學也家承儒範世尚素風侍絳紗帳於先生授白綸巾於神女才通夢寐鳯吐是來志在典經龍闘不顧所以博覽七緯精究三𤣥盡得津涯皆昇堂奧其於篇詠尤著功夫思風起而繡
   段舒言泉淘而金沙見其札翰也花隨腕下星逐毫飛靄若㳺雲細疑垂露鈎刀向背未饒索肉芝筋㸃畫方圓髙掩崔肥趙痩就中濡染牌額益見呈露鋒鋩四方仰之神蹤一代稱之
   墨寳王逸少若見甘避鴈行蕭子雲如逢大慚蟬翼其建大功也唐季乾符之末中和之初海鳬乍揚天鼈初伏塵飛野馬四郊之壘漸多霧暗騰蛇五賊之機共搆其始者王仙芝結釁
   中土首搆禍階雖已誅鋤猶殘支黨自此藂祠烏合草澤蜂飛儇薄者因是披攘謹厚者亦為慓悍江南則朱直叛亂於唐山孫端冦嬖於安吉西侵宛水東患苕溪郡縣則終日登陴生
   民則長時伏莾王時郊居葛圃嘉遁茅山方當枕石潄泉尚是裒衣博帶覩茲多事慨然究懐顧謂朋友曰丈夫尚須撥亂平奸豈可懐安端坐是日乃奮戎服掛彼儒冠大散家財廣招
   勇士申令纔舉行伍肅然手仗義旗身當勍敵一月之內二冦殄平靜千里之山川救兩郡之氷炭是王之初立功也其次黃巢來從五嶺直下三衢展梟翅則雹布星離張鯨牙則山連
   岳峙所遭蹂踐並作塵灰王乃獨領偏師據於險地既逢大憝遂設竒兵敵望草木叢林皆是干矛旌幟我則左右翼陣㸃化如神當下追奔尚賈餘勇長蛇封豕便出他疆新市下江保
   安數邑是王之功也其次彭城漢宏據南鎮之重地守東越之名區黃巢既犯兩京僖皇乃巡二蜀漢宏不思奔問便廢貢輸恃險阻於浙河欲覬覦於浙岸先於漁浦□石翼張下營蕭
   山西陵麟次列砦鋒燧交應鼙鼔相聞時我諸軍實有難色王乃潛趨間道夜濟長江仰告昊天乞昏明月當下寒雲布野殺氣凝空楚廟隂兵旁隨霧合晉臣黑幔暗與山連我師忽震
   於雷霆彼砦俄驚於魂夢風號貔虎爭傳破竹之聲陣卷龍蛇競集建瓴之勢賊將殷輪不暇漂杵有餘僅身免以奔歸乃塞門而自守邇後大小百戰首尾四年方清鏡水之波始有蘭
   亭之地弔其生聚大布仁慈誅彼渠魁不煩天討是王之功也次則有薛朗逐出周寳自據朱方南襲毘陵西侵建業恣其剽掠務在殺傷將乗中國之危擬扼長江之險王乃命二麾將
   期一月報功指其山川授以韜畧蹄轂並舉水陸兼行曽不旬時計平窟穴裹南宮萬於犀革視以囚人梟崔慧景於鰌籃彰其叛主是王之功也次則有徐約比是六合鎮使逺忝三吳
   郡符玉帛是求徵歛無度長時習戰齊民因被雕黥比屋為軍魯儒亦遭翦削惟王聞其暴虐奮激神威發上谷之精兵命下江之賢將授以九天九地之訣傳以訓辭訓典之規扼斷咽
   喉清其郊野任約之龍果睡王彌之豹徒飛食窘朝饑無由撫士計窮宵遁遂致潰圍松陵之煙水重清香徑之黎元再活是王之功也次則有孫儒恃有數萬兵甲不守淮南直欲別遷
   土疆遂奔江左刲人民為糧食隳舍宇為薪蘇餓鶻饑鷹飛揚京口貪狼乳虎踐踏吳門漸逼由拳將窺霅水王乃張天網於險阻闢地牢於要衝發水犀之驍騎設燧象之機謀青雀摩
   壘赤兎致師將持乆以待之俟勢窮而必取守埤皆哭無食何為鳴鼔而攻脫身遂去向使不施神畧不振王威則翼翼最靈皆成膏血茫茫勝槩盡作煙煤所謂劬勞為時廣大及物是
   王之功也次則有董庶人始鎮石鏡便牧杭州因破漢宏遂居越土自形成象從纎至宏並是王之擐甲執兵左提右挈以至手持旄節身爵王侯既滅頂於彛倫乃垂涎於神器銅符金
   匱祥瑞亂興玉璽珠袍妖訛競起王以早同楚㰱夙共晉盟書尚緘縢血猶濡鍉牋函旁午誘勸交馳諫既閉於屬垣禍遂成於覆族是時兩河倔強三輔紛紜萬象雖拱於北辰一人不
   遑於南顧王請奉行天罸所統便是國兵不費上供資財不役諸道將帥果見桓𤣥計窘抽王導以求生王莾勢窮轉銅威而厭勝喉既舂於富父骨復專於㑹稽瀦其故宮焚其法物復
   我正朔清我寰瀛五石補而天鏡明六合完而地維正是王之功也王以平妖立覇時之業戡難建葢世之功律呂宮商鏘洋史籍丹青金玉奐爛國華所以僖宗天子仰我文昭睠我武
   烈龍光壓壘急使星馳紛綍便蕃大王風起㝷以耿純試理盧植兼才披錦衣以耀家鄉握珪符而光松梓洎於昭皇飛昇大寳禮遇元勲龍悅召雲鳬忻得藻嘉功賞徳金母之詔連飛
   表異旌優玉麟之符遂刻移南徐之藩翰就錢塘之江山節竦靈犀帳開神虎三千珠甲光爛星辰十二牙旗文生組繡碧幢纔逮黃閣又開乃兼鎮於越藩遂對持於漢　中天辰像雖
   分牛斗之疆夾岸煙嵐映出東西之宅　縣既食萬戶累加棨㦸立門亦油羅列山河誓券金字熒煌生祠之籩豆鏘鏘衣錦之城隍黯黯而又特逾漢制封我吳王茅分夏社之心桐翦
   周王之手昔也龍蛇起陸踏湯火以戰爭此際山川出雲見君臣之際㑹逮夫濟隂王既傳大寳梁太祖遂應𤣥苞於王不易范張之故情請結秦晉之嘉好恨無殊禮得展異恩於是追
   呂望之髙風擬山甫之美躅師尚父統攝三老作帝股肱尚書令總務萬機為天喉舌仍頒瑞節復陟齋壇建牙兼鎮於揚州分閫遙臨於楚甸㝷命兵部尚書姚洎躬持鳳冊逺泛鯨波
   備周官之典儀封越國之土宇八鸞四馬耀鏤錫
   --（右上『日』字下一橫長出，類似『旦』字的『日』與『一』相連）以振鈎膺三節一王秉桓圭而垂𤣥玉及龍徳嗣君即位禮稱伯舅尊曰父師寅敬列光益䖍顧命是
   遣吏部李尚書燕奉持綸告繚逺湖湘授天下兵馬都元帥洞庭彭蠡漸無不順之臣淮北漢南將有後予之歎昔韓信對漢髙祖曰陛下能將將臣能將兵是知元帥非人臣之職曹葢
   帝王之兵柄推於前代隋煬帝自晉王淮南行臺尚書令祗為行軍元帥天下之號國朝肅宗皇帝駐蹕靈武始命代宗皇帝自廣平王而為之徳宗皇帝自魯王而為之梁太祖授九錫
   後而為之斯天下元帥之故實也其後龍徳帝復命兵部崔侍郎協齎持簡冊浮泛風㠶揚往典於明庭促及時而建國奉召康公之命得以專征授唐叔虞之封良由吉夢未乆金行運
   息土徳中興莊宗皇帝鵲起並汾龍飛宋汴當寧不逾於旬朔臨軒宣諭於公卿曰吳越國王五十年來常作榰天之柱三千里外毎為捧日之雲今若將致小康實在敬尊元老於是鸞
   臺進擬麟趾摛詞典瑞獻功琢白圭而冊文燦爛職金供命鎔紫磨而印篆盤珊重封吳越國王再授天下元帥馬遷十代史內固是絶倫抑𧦬萬卷書中必無往例其建國也大君有命
   明試以功自癸未而至壬辰偹戰器而修王道先是中朝名士在野遺人或負笈擔簦來投覇府或折襦為袴而詣軍門奮袖於嘉納堂中曳履於靈鈞臺上至此水鏡裁鑑金秤等量並
   列廷臣皆居省署簮裾列侍文物齊光張伯仁陳宗廟之儀鄭子産獻公侯之禮豈謂難窮者大數莫究者彼蒼俄脫履於具區遽徹縣於正寢金山霧掩誰知帝召王喬玉海波空實痛
   神辭李廣況十三州疆埸百萬戶黔黎咸長養於恩膏悉生成於義澤涙灑而晴空散雨愁凝而杲日沈雲鳥獸悲哀草木𢡖沮明宗皇帝宣太常而定諡法詔貳卿而撰誄文鸞輅龍旂
   贈禮優於鄧禹梓宮黃屋異數等於霍光得謂盡始盡終極榮極貴享九九之仙夀近帝位於一爻感萬萬之人心歆神道於千祀有後如此又何缺焉我天下兵馬元帥吳越王當燕族
   之多竒承趙宗之後世嵩嶽泰華秀氣俱騰淮濟江河榮光並結是時𦙍主誕我國祥紹經文緯武之基襲積徳累仁之業開襟奪臆伏雄傑於周瑜誓衆臨戎統人豪於張袞風儀則懸
   星溢眥紫電揚矑霜雪凝肌魚龍入髪仙應有分貴不可知宋弁聲姿尤閑進對竇融詞氣惟是卑恭加以青雲常在於言談畏日不離於顧盻徐行緩步褚彥回卻是趨蹌散幘斜簮王
   文憲殊非藴藉智畧則鮑叔錐矢應手而來顧和珪璋遇機方露逺者大者一剛一柔靜則心照鏡而貌懐水含和六氣動則火炎山而湯湧海慴懼萬人機變則管葛才髙孫吳術妙身
   文虎豹隠見不常義府戈矛短長迭用三雋才既為己任六竒策固是無遺郤穀詩書經綸國計項羽雷電振動兵籌塗睇而莫測金泉旁窺而罔知珠岸詞藻則青霜皓月絡繹綵箋芳
   草落花飄颺鏤管織成夢錦散出神霞英變屢竒張融之言信矣凌顔鑠謝元葉之論宜然札翰則早受義方曾傳掣筆鸞回鵲反氣勢驚人金錯銀鈎縱橫入末案牘無非墨陣宮室爭
   耀寳碑崔宏之本草無光張育之折蒲失色立功則我王初離太學始統親兵鄭世子方欲平齊汝陽王正思安漢屬鄰國侵軼命將曰李濤僅二萬兵下百里砦圍逼安國涎啄餘杭我
   王䖍奉訓辭遂昇上將清風受式黃石傳書親䝉韓奕之黃羆躬伏封文之白虎攻東南而偹西北事在機先掩五壘而出三門別馳神筭於是崩摧大陣擒獲萬人道路隘於俘囚山川
   積於戈甲餘敵作氣既竭方遁於濳我則乗勝追奔又平廣徳未出一百里之境復降五千來人唱凱歌而喜氣連郊整班師而雄風掠地㝷即大統龍艦逺泛鰲溟巡江隂而収東州入
   海門而觀北固彼境遂陳舟楫逺出枝梧我則陳二廣於浪港沙前設三覆於石牌灣內零陵石灰風便爭投於蛟蜃窟中沁水火栰油燃倐葬於鯨鯢腹裏一戰定覇二紀無虞寰海具
   瞻將相迭耀聲光平顯裴松為廊廟之人功業升聞段襄居骨鯁之任爰自嗣承國搆績奉王基況當跪箭之初又在寢苫之內芝蘭龍鳯二十餘口之家風鐡石虎貔二十萬人之軍府
   誠難撫御豈易輯綏我王以孝為模用仁作範無所不可惟言是從嘉惠寵靈供承花萼油雲膏雨潤澤閨門此外習武益兵輕刑慎罰徳無脛而逺屆名無翼而遐飛果動大朝繼踵異
   寵三年之內兩冊連封雙龍之金節齊行四馬之寳車並輾玉具冠劍見王者之尊崇織文旂常覩國容之貴盛我王因茲顯赫益動孝思無以答先後之恩無以報昊天之徳且曰武肅
   王有大功及天下大名振寰中庇生民則百萬有餘築城壘僅五十來處豈可不建廟貌不像真容為星紀之福宮作地戶之神主爰命興武忠直都虞候姚敬思於馬臻湖畔勾踐城中
   選闉闍形勢之中區得顯敞髙平之勝址於是鍬杵俱下畚鍤齊興隠隠雷聲轟轟岳振不十旬而展役布千丈之隆基大梓文柟非是秦山伐木宏梁巨棟非因漳水漂來雕鐫者王母
   𤣥圖甃砌者赫連繡石斤揮斧運削出銀葩氷鏨沙磨方成玉磶符𤣥武之嘉兆應神蓍之吉辰始乃架險梯虛雲搆山矻隂虬迴抱陽馬奔趨虎牙銜而枅栱連龍脊褭而欒櫨轉瓊瑤
   耀璧丹漆明簷鴛鴦之瓦縫界成芙蓉之塼文印出即以丙申嵗秋八月十有七日我王備鹵簿鼔吹車輅旂常北司侍臣南班舊列奉迎真像而入祠宮白檀雕出聖容黃金鏤成寳座
   儀形酷類神彩如生鳯目龍章顔猶不破垂旒被袞人見興悲禮器則爼豆犧娑軒懸則祝敔鐘磬後殿翬衣雉服文母賢妃露幔珠屏蝦𬖄象榻不異昔時祕寢皆同曩日深宮前則廣
   廈交隂芳亭對搆紫石伏狻猊之影朱欄交函蓞之光正啟重門並立神將侍衛兵仗矛㦸森然文武官班簪裾肅列直出甬道千步有餘河枕投醪波通射的蓮芰遶於紅閣桐桂夾於
   星橋左則迴抱粉廊連延綺棟並圖曹署各列司存乃至早世勛臣無祿公子皆塑儀像並配薦羞右則脩廡飛甍緑窓丹牖隂兵神馬見雷電而沒風雲明牢浄廚備粢盛而烹肥腯景
   物則髙山矮柱粉竹金松夾砌名花連階瑞草煙嵐蓊蔚便是隂宮雲霧濛籠居然神府我王昔以致君之業累殄冦戎今立顯考之祠而修孝敬所以天朝繼封王爵以耀□章金印印
   宇內徴呼元帥帥天下侯伯卓絶殊勛洪業所謂炙地薫天設使書剡川九萬之牋不能盡紀勒華山五千之仞亦恐難窮先業也詞不容於王掾才匪量於曹斗擬奚斯之頌或恣麤心
   對豫章之碑豈合借乎但以二紀幕客十載廷臣不求孫綽擅名豈望楊修絶妙所希編述用答恩知追感先王㳟為銘曰崧髙嶙峋是生哲人上天獅子出澤麒麟籛尊殷祖鄛𦙍唐臣
   衣冠表裏文武經綸廣運將新大盜斯起雁象歘驚鳬毛亂委紫葢䝉塵黃金多壘既斁憲章又裂文軌武肅英王提劍東方龍行雲雨虎變文章孛氣沃灑妖雪歸湯洗滌星紀整頓天
   常告功狼居圖形麟閣相珪聨編茅土續索三道犀幢八朝鳯幄丹券家門錦衣城郭元帥天下國王具區六瑞琢冊三品鑄符尚父四履尚書萬樞峗峨髙夀曦赫覇圖我王奉天為時
   而出傳寳應金繼輝趙日國士無雙風華第一削樹平戎夢禾受秩功既挺世徳又動天襲封二冊嗣位三年金應國寳元帥兵權忠無瑕纇孝絶雕鐫未褫墨縗乃建清廟臥龍之城金
   稽之嶠嵐界迴廊粉明周繚廣殿霞開重門兵峭瑞玉禮器香檀聖容民之祀主我之神宗秉翟執籥特磬編鐘然蕭𤋲膟寘幣輸琮於穆祠中煥然隂府五齊恆馨六佾常舞餚薦房蒸
   歌隨路鼔令子懿孫光今顯古 〉
   王厯事四朝累加定亂安國啟聖昌運同徳守道翊戴功臣天下兵馬都元帥開府儀同三司尚父尚書令兼中書令上柱國吳越國王賜劍履上殿詔書不名凡功臣諸子領節制皆署
   而後請命王居處務期節儉衣衾雜用細布常膳惟甆漆器寢帳敝恭穆夫人慾易以青繒不許 〈 十國紀年雲鏐居室服御窮極侈靡末年荒恣尤甚似未確 〉
   常嵗除夜㑹子孫鼔琴未數曲遽止之曰聞者以我為長夜之飲少在軍中夜未常寐倦極則就圓木小枕或枕大鈴寐輙欹而寤名曰警枕置粉盤於臥內有所記則書盤中又時彈銅
   丸於樓墻之外以警直更者一夕㣲行叩北城門吏不肯啟關曰大王來亦不可啟明日召吏厚賜之稍暇則命諸子孫諷誦詩賦或以所製詩賜丞相將吏亦間能書寫畫墨竹然不以
   呫畢廢正務或有述李頻詩於王曰只將五字句用破一生心王曰此心何所不用而破於詩句惜哉反復議論由是往往逹旦天福中近侍李詠因監契丹驛中有判官謂詠曰武肅王
   常夜不睡詠詰其所知答曰甞聞五臺王子太師言浙中不睡龍今已歸矣訪其所聞乃壬辰之後也 〈
   僧贊寧傳載畧雲武肅王常時詣諸院孫敏利者老姥監直聴更一宵銀枝燈有大蜥蝪㳂油缸而吸視之將竭倐然不見明日王曰昨夜夢麻膏充腸而飽是何祥也宮中或有對者王
   亦㣲哂而已 〉
   又㓜時倜儻有大度志氣雄傑機謀深逺每處衆中而神采有餘居家庭極盡人子禮純孝本於天性開國後遇春秋薦享必嗚咽流涕曰今日貴盛由積善所致但恨祖母不能見耳是
   時中原多事西川王氏稱蜀廣陵楊氏稱吳南海劉氏稱漢長溪王氏稱閩皆竊大號或通姻戚或逹聘好咸以龍衣玉冊勸王自帝王笑曰此兒輩自坐爐炭之中又踞吾於上耶卻之
   不納而諸國主亦無不以父兄事之王負知人之鑒尊賢下士惟日不足名其居曰握髮殿取周公吐餔握髮之意 〈 後人譌為惡發殿 〉
   常使畫工數十人居淞江號鸞手校尉伺北方流移來者咸寫貌以聞擇清俊福厚者用之胡岳方渡江時畫工以貌奏王覩而歎曰面有銀光竒士也即時召見幕客羅隠雅好譏評雖
   及王㣲時事怡然不怒人咸稱其寛大後庭有鄭姬者父坐法當死左右兾其獲宥且言斯人有息女預侍王曰豈可以一婦人亂我法出其女而斬之其公正不私又多此類也
   論曰歐陽氏五代史謂錢氏有改元而無稱帝之事然獨得其封落星石制書稱寳正六年辛夘一節耳及宋末於臨安府得吳越尊勝幢有雲天寳四年嵗次辛未是朱梁簒唐之明年
   戊辰巳改元天寳矣又靈隠尊勝幢雲寳大二年嵗次乙酉婺州觀音院鐘刻雲寳大二年乙酉而朱府君墓誌亦言寳大元年嵗次甲申是唐之同光二年在吳越為寳大元年也元至
   正時海寜州發吳越臣許俊墓內署寳正三年於石而招賢寺幢及貢院橋柱皆題寳正年月不一而足則武肅王之改元斷矣獨是越州墻隍廟碑既奉梁敕為梁主父名諱且上書開
   平二年嵗在戊辰又杭州真聖觀碑後署開平二年八月豈立碑在改元之月之前抑武肅王於中原正朔或遵或廢陽用而隂違邪至於台州壁記有錢鎰天祐十九年之紀而瑪瑙水
   月寺幢復有言作寳貞年號者載籍傳譌卒不可得而明也 〈 閻自若唐末汎聞録又作保正亦誤 〉
   姑舉其大端以為吳越改元之證雲{{*|或言羅隠新城縣記署寳大元年於癸未嵗與諸石刻小異以此為疑任臣案新城已改新登何得復雲新城即曰梁亡之後不為梁主父
   諱或仍舊稱未可知然隠卒於天寳三年安得癸未年尚撰縣記乎此必偽作明矣
