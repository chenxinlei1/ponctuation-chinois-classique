   ← 卷六十九‧楚三 廢王世家　恭孝王世家 十國春秋
   卷七十‧楚四　列傳
   作者： 吳任臣 清 卷七十一　楚五　列傳 →
   劉言，廬陵人也。初事吉州刺史彭玕，從玕奔楚，事文昭王，爲辰州刺史。會恭孝王與弟爭國，以土木功虐用靜江兵士；靜江指揮使王逵等因衆怨，回武陵，黜留
   後王子光贊，已又逐節度使王孫光惠，以言驍勇得蠻人心，欲迎立爲帥。 〈 一雲迎爲副使。 〉
   言知逵等難制，曰：「不往，將攻我。」乃單騎赴之。既至，推言權武平留後。俄而潭州將徐威作亂，南唐中主命邊鎬經畧朗州，遷馬氏於金陵，因並召言。言不
   行，遣逵與行軍司馬何敬真等攻鎬，大敗之，言遂盡取湖南故地，惟郴、連入於南漢。奉表周朝以邀封爵，凡貢獻賣茶，悉如馬氏故事；又言長沙不可居，請移治
   所於武陵，時周廣順二年也。太祖皆許之，乃升武平軍在武安軍上，除言節度使、同平章事，因以武安授逵。
   逵自以言己所迎立，不肯爲折節，二人始稍稍不相能。逵謀曰：「言將可用者，不過何敬真、朱全琇爾，召而殺之，言可取也。」是時南漢常擾梧、桂、宜、蒙等
   州，逵因紿言召敬真等會兵攻敵。言信之，以敬真爲南面行營招討使，全琇爲先鋒使，往會潭州兵，至，則陷逵計中見殺。逵乃舉兵襲朗州，幽言別館，尋殺之。
   〈 歐陽五代史楚世家雲王進逵乃舉兵襲武陵，執言殺之，不雲幽言，今從通鑑。 〉 言鎮湖南凡三年。先是朗人謂言爲劉齩牙， 〈 一作齩樂。 〉
   馬氏將亂，湘中童謡曰：「馬去不用鞭，齩牙過今年。」及邊鎬俘馬氏，鎬爲言所逐，而言亦被害。
   王逵， 〈 周世宗實録及歐陽五代史皆作王進逵，今從通鑑。 〉
   武陵人。少爲靜江軍卒，事恭孝王爲靜江指揮使。恭孝王之攻長沙也，以逵爲先鋒，及城陷，命逵與副使周行逢帥所步兵千人營緝長沙府舍，執役甚勞，兵皆愁怨
   ，曰：「囚免死則役作之，我輩從大王出萬死取湖南，何罪而囚役爲也？且大王終日酣歌，寧知我輩作苦乎！」逵與行逢聞之，相謂曰：「衆怨深矣，不早爲計，
   禍且及。」詰旦昧爽，因擁衆以長柯巨斧斫關，奔歸朗州。恭孝王方醉，不能省，次日始遣將唐師翥追之，及於武陵，師翥大敗而還。逵遂黜留後王子光贊，而奉
   王孫光惠爲節度使，已又廢光惠送於唐，推辰州刺史劉言爲帥，而自爲其副。
   及邊鎬經畧朗州，且徵劉言朝，逵白言曰：「武陵負江湖之險，帶甲數萬，安能拱手受制於人。鎬撫字無方，士民不附，可一戰擒也。」言乃以逵與周行逢、牙將
   何敬真、張倣、滿公益、朱全琇、宇文瓊、彭萬和、潘叔嗣、張文表十人，皆署指揮使；部分發兵，攻鎬於長沙。鎬敗走，言奉表臣周，周以言爲武平節度使，亦
   以逵爲武安節度使。未幾，逵恃推立功，謂言非我不至此，勢不爲之下，由是漸有隙，而陰欲相圖矣。
   先是逵克潭州，以何敬真、朱全琇爲靜江、武安副使，二人者，言驍將也。至是，敬真與逵不協，謀同全琇作亂。周行逢謂逵曰：「劉言素不與吾輩同心，敬真、
   全琇又恥爲公屈，盍早爲之所。」逵曰：「微君言，逵敢忘乎？」乃陽言南漢見侵，檄二將帥兵禦之。言性椎，不知其誑己，卽遣敬真、全琇往。及至長沙，逵謬
   爲恭敬出郊迎，宴飲連日，多貽美伎以餌之，敬真等因淹留不進。逵乘敬真醉，使人詐爲言使者，責以不亟禦寇，專務荒宴，命械歸西府；全琇隨亡去，亦遣兵追
   獲，皆斬首以狥。廣順三年六月，逵於是率大兵攻武陵，殺其指揮使鄭珓，囚劉言於別室。八月，上表於周，誣言謀以朗州降唐，衆共廢之，且請移使府復治潭州
   。甲戌，周太祖遣通事舍人翟光裔來湖南宣撫，卽授逵武平軍節度使、兼中書令。無何，言被殺。
   顯德元年四月，逵又請使府仍徙朗州。三年，周世宗征淮南，拜逵南面行營都統，命攻唐鄂州。逵素雄豪，得志之後，不復問禮節，車服制度，儗於王者。時過岳
   州界，團練使潘叔嗣，逵故時同列也，待逵甚謹。逵左右多就叔嗣求賂，叔嗣吝不與，左右遂讒其短，逵信而面詈之。叔嗣慚恨，語其下曰：「逵戰勝而還，吾屬
   無噍類矣。」逵入鄂州，方攻下長山，執唐將陳澤等；二月，叔嗣以兵襲朗州，逵聞之，遽輕舟歸，與叔嗣戰，敗死。 〈
   三楚新録曰：逵領兵侵南越，留周行逢知留後事，行逢因謂所親曰：「王公必不返，然以後事付吾者，所謂以雲雨資蛟龍也。」及逵至桂陽，果爲越兵所破，僅以
   身免，竟死於路。湖湘故事曰：王逵奉詔伐吳，有蜜蜂無萬數進逵傘。蓋周行逢內喜潛，與潘叔嗣、張文表等謀曰：「我覩王公妖怪入傘，他時忽落別人之手，我
   輩處身何地？我等若三人同心，共保馬氏舊基，同取富貴，豈不是男兒哉！」周世宗實録云：顯德三年二月丙寅，朗州王進逵言領大軍入淮南界。庚寅，言入鄂州
   界，攻下長山寨。癸巳，荊南高保融言進逵自岳州領兵復歸本道。又云：潘叔嗣爲先鋒，行及鄂州，叔嗣回戈襲武陵。進逵聞之，倍道先入武陵。叔嗣攻其城，進
   逵敗走，爲叔嗣所殺。通鑑考異云：逵命行營副使毛立爲袁州營統軍使，潘叔嗣、張文表爲前鋒。軍次醴陵，縣吏請具牛酒犒軍，立不許，叔嗣、文表因士卒之怒
   ，縛立送於行逢，以兵叛告逵。逵大懼，乘輕舟奔朗州，叔嗣追至朗州，殺之。丁璹馬氏行事記曰：五月五日，叔嗣殺逵於朗州。諸説多不足據，今從歐陽史及十
   國紀年。 〉
   逵鎮湖南亦三年，與言同。初，南唐有術士言南楚氣色甚佳，將有王氏起焉。時除永州刺史王溫，中主疑卽其人，遣使拜溫征南將軍，賜以印綬巾帶，密於巾中寘
   毒。使至，溫拜命，著巾，俄腦裂而死。未幾，逵舉兵襲長沙據之，卽其應也。
   周行逢，朗州武陵人。少無賴，不事家人生産，常犯法，配發靜江軍卒。以驍勇，累遷裨校。王逵攻邊鎬，行逢別破益陽，殺唐兵二千餘人，執其將李建期。當是
   時，隸朗州劉言戲下者指揮使十人，咸以知兵名，行逢能謀，張文表善戰，潘叔嗣果敢，三人多相須成功，而行逢與王逵則又情款甚昵焉。及逵爲武安節度使，拜
   行逢集州刺史，爲逵行軍司馬。逵與劉言有隙，行逢爲畫謀策，遂襲殺言，逵據朗州，行逢據潭州。
   顯德元年，拜行逢武清軍節度使，權知潭州軍府事。潘叔嗣既殺逵，或勸其入朗州，叔嗣曰：「吾殺逵，救死而已，朗地非吾利也。」乃還岳州，遣其客將李簡率
   朗人迎行逢爲帥。行逢入城，自稱武平留後，告於周。或請以潭州與叔嗣，行逢曰：「叔嗣殺主帥，罪當死，若與武安，是吾使之殺主公也。」召以爲行軍司馬。
   叔嗣怒，稱疾不至。行逢曰：「是又欲殺我矣。」乃陽以武安與之，召使至府受命。至則遣人執之立庭下，責之曰：「汝爲小校，無大功，王逵用汝爲團練使，一
   旦反殺主帥。吾未忍斬汝，乃敢拒吾命乎！」遂殺之。
   三年二月，行逢自稱武平武安留後，奉表告周。七月，世宗授行逢武平軍節度使，制置武安靜江等軍事。宋初，加兼中書令。建隆三年十月卒，追封汝南郡王。
   行逢，故農家子，起微賤，知民間疾苦，勵精爲治，公而無私。壻唐德求補吏，行逢曰：「汝才不堪爲吏。吾今私汝，則可矣；汝居官無狀，吾不敢以法貸汝。」
   與之農具而遣之。辟署僚屬，皆取廉介之士。約束簡要，吏民便之。其自奉甚薄，每曰：「馬氏父子窮奢極靡，不恤百姓，今子孫乞食於人，尚足效乎？」行逢以
   坐事故，面有文，或請用藥滅之，恐爲朝廷使者󲇋。行逢曰：「吾聞漢有黥布，不害爲英雄，吾何恥焉！」
   又性勇敢，果於殺戮，將士恃功驕慢者，一以法繩之。大將十餘人，謀爲亂；行逢召宴諸將，酒半，呼壯士曳下斬之，一軍皆畏服。民過無大小俱死，妻勛國夫人
   嚴氏諫曰：「人情有善惡，安得一㮣濫殺。」行逢怒曰「此外事，婦人何知！」嚴氏不悅，紿曰：「家田佃戶，以公頗貴，不力農，請往視之。」至則營居以老，
   歲時衣青裙押佃戶送租入城，行逢行止之，不從曰：「稅，官物也，若主帥自免其家，何以率下？」一日，行逢往就之，勞曰：「吾貴矣，夫人何自苦？」嚴氏曰
   ：「公思作戶長時乎？民租後時，常苦鞭抶，今貴矣，奈何忘隴畝間邪？」行逢命羣妾強擁升肩輿，嚴氏卒無留意，因曰：「公用法太嚴而失人心，所不欲留者，
   倉卒禍起，田野間易逃死爾。」行逢爲之少損。
   嚴氏，秦人，父廣遠仕馬氏爲評事，因以女適行逢。 〈 通鑑作鄧氏，三楚新録及宋史作潘氏，皆非。今從九國志。 〉 行逢死，而保權立。 〈
   按通鑑綱目：顯德元年，湖南大飢，行逢開倉賑之，全活甚衆。附記於此。 〉
   保權，行逢子也。初爲武平軍節度副使，行逢卒，保權年十一，頗英爽有膽氣，宋太祖授以起復檢校太尉、朗州大都督、武平軍節度使。
   先是，行逢病革時，召將吏，以保權屬之，曰：「吾起隴畝爲團兵，同時十人，皆以誅死，惟衡州張文表獨存，然常怏怏不得行軍司馬。吾死，文表必亂，宜以楊
   師璠討之。諸公善佐吾兒，無失土宇。必不得已，當舉族歸朝，無令陷虎口。」至是建隆三年十二月，文表果作亂，保權命師璠率衆討文表，別遣使乞師於宋。會
   江陵高繼沖亦先以其事聞，明年春，宋太祖遣中使趙璲齎詔諭文表，而保權之奏繼至，乃遣山南東道節度使慕容延釗爲湖南道行營南面都部署，宣徽院使李處耘爲
   都監，率淄州刺史尹崇珂、申州刺史聶章、郢州刺史趙重進、判四方館事武懷節、氊毯使張繼勳、染院副使康延澤、內酒坊副使盧懷忠等南征，又發安、復十州兵
   會襄陽。
   師及江陵，趙璲方至潭州，而文表已大敗於平津亭，爲師璠所執，臠而食之。保權牙校張從富輩以爲文表已平，而宋師繼進不已，懼爲襲取，相與拒守。延釗乃令
   閤門使丁德裕先路安撫，比至城下，從富輩拒而不納，盡撤部內橋梁沉舫，伐樹塞路。德裕以不奉詔，退軍以須。久之，延釗奏聞，宋太祖遣中使來諭曰：「本發
   大軍以拯爾難，妖孽既殄，是我有大造於爾，反拒王師，何也？爾無自取塗炭，重擾生民！」急命延釗進師。保權出軍於澧州南，未及交鋒，望風而靡，復還朗州
   ，焚廬舍廩庫，居人奔竄山谷，城郭爲之一空。宋師因長驅克朗州城，獲從富於西山下，梟首南市。
   先是，李處耘擇所俘體肥者數十人，令左右啗之，黥其少健者縱歸武陵。武陵人聞被擒者宋師相率臠食，俱大恐而潰。保權爲大將汪端所劫，擕家屬亡匿江南岸，
   宋將田守奇獲以歸。 〈 時四年三月壬寅也。 〉
   於是武懷節分兵克岳州，端猶擁衆寇畧，未幾亦就擒，磔於市，湖南悉平。周氏鎮湖南凡二世八年。是役也，宋得州十五， 〈
   歐陽史作十州，宋太祖紀作州十四，今從宋地理志。 〉 監一，縣六十六，戶九萬七千三百八十八。
   保權至宋，上章待罪，太祖優詔釋之，賜襲衣、金帶、鞍勒馬、茵褥，銀器千兩，帛二千匹，錢千貫，授千牛衞上將軍，葺京城舊邸院爲第，令居焉。仍命朗州增
   築汝南王行逢之墓。乾德五年，保權累遷右羽林統軍。太平興國元年，知并州，賜錢三百萬。雍熙二年卒，年三十四。
   初行逢以淫祀爲患，管內祠廟非前代有功及民者，皆拆毀之。及保權立，酷信釋氏，每歲設大會齋僧者凡四，所耗國用不貲；又度僧建寺無虛日，復召羣僧於府中
   講唱，自爲執爐焚香以聽，見被緇之輩，雖三尺童子必搶地伏拜之，君子知其不克永世焉。又行逢將死時，湖南婦女悉著不縫𢂽，名曰「散幅」，或謂福既破散，
   其能久乎？已而身歿地亡，遂成符讖。
   論曰：恭孝王之歸唐也，湖南半壁已爲唐有，而將帥失人，乖於撫馭。長沙釁起，武陵揮戈，遂使十餘年間，區區數州，更易三姓，佹得佹失，興廢靡常。戡亂保
   國，端在人謀，寧不信哉！
