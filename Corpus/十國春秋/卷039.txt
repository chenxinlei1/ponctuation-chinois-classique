   檢討呉任臣撰 前蜀五 列傳
   王宗佶王宗侃【子承肇】王宗滌王宗翰王宗弼王宗黯王宗弁王宗本王宗阮王宗播王宗儔王宗謹王宗綰王宗儒王宗浩王宗朗王宗渥王宗范王宗瑤王宗訓王宗勉王宗鍔
   王宗防王宗裔王宗矩王宗祐王宗汾王宗信王宗賀王宗紹王宗宏王宗鐸王宗魯王宗昱王宗勲王宗晏王宗汭王宗偉王宗憲王宗儼王宗威王承檢
   王宗佶本姓甘氏洪州人也髙祖為忠武軍卒時掠得之養以為子已而以軍功累遷武信軍節度使天復初充扈駕指揮使將兵五萬聲言迎駕進襲山南諸州乆之進太師封晉國公
   及皇子元懿等稍長宗佶以養子心不自安與鄭騫等謀求為大司馬總六軍開元帥府凡軍事便宜行而後聞髙祖以宗佶創業功多優容之唐道襲者本以舞童見幸宗佶尤易之後
   為樞密使猶名呼道襲道襲不堪其辱雖內恨而外奉宗佶愈謹髙祖聞之怒曰宗佶名呼我樞密使是將反耶會宗佶求大司馬章三上髙祖以問道襲道襲因激怒髙祖曰宗佶功臣
   其威望可以服人心陛下宜即與之髙祖心益疑宗佶入奏事自請不已髙祖叱武士撲殺之並賜騫死
   王宗侃本姓田雅州人髙祖假子也髙祖入西川時宗侃從與俱西先登略陳已而救梓州破楊守厚七砦表遷雅州刺史從攻彭州用軍士王先成言白行七事居數年攻拔利州執斬
   刺史李繼顒未幾充決雲都知兵馬使俄領應援闗陜都指揮使進取渝州降其刺史牟崇厚已又轉龍台鎮使會兵討杜從法有功天復七年進秩太保兼侍中武成初拜兼中書令永
   平元年髙祖與岐交惡宗侃請效力行間即命為北路行營都統是役也步騎十二萬人旌旗綿亙數百里及青泥嶺之戰侃兵大敗退保安逺軍髙祖召責之曰汝今又狂率豈不畏赫
   雷乎赫雷髙祖刀名也宗侃懼遂無功而還後主嗣立封樂安王加尚父已又進封魏王卒
   承肇宗侃第三子也生於雅州小字獦獠兒初宗侃妻崔氏【疑當作張或宗侃前妻】夢一人峩冠褒袖自稱周公山神牽五色獸逼其衣遂孕承肇居數年有異人崔和尚者見承肇
   撫其背曰老僧所居周公山佳氣減半乃孕靈於此邪此子麒麟之精也必為王者之瑞承肇頗通兵法後累官武定節度使加太尉國亡降唐為行軍司馬王宗滌本姓華名洪潁川人
   也從髙祖為威信都指揮使與李簡等拒楊守厚於梓州功居多又攻彭州破楊晟軍擊楊守亮於閬州先登陷陳已又敗顧彥暉楸林遷卭州刺史復將兵攻東川髙祖嘉其功更姓名
   曰王宗滌與諸子齒未幾命為東川留後明年宗滌言東川封疆五千里文移往還動淹時日請分遂合瀘渝昌五州別為一鎮髙祖表其説於朝後卒置武信軍於遂州宗滌之力也居
   數月唐授宗滌為東川節度使乆之加同平章事未防破李繼密於興元唐即詔為山南東道節度使宗滌有勇略得將士心髙祖頗內忌之會成都作府門繪以朱丹國人謂之畫紅樓
   髙祖以宗滌姓名應之而王宗佶疾其功復為搆飛語髙祖召宗滌詰責之宗滌曰三蜀畧平大王聴讒殺功臣可矣髙祖令親隨指揮使唐道襲飲以酒縊殺之成都為之罷市涕泣如
   喪親戚武成元年髙祖即位赦境內詔曰故山南節度使王宗滌早膺寵任累着勲勤征行不憚於風塵陳敵常先於士卒論其實效可謂勞臣無何以富貴生驕災殃自掇不守初終之
   節遽防悖慢之心騐人情而共憤滿盈定國法而難私斷割遂行典憲深用矜傷當景運之初興在故臣之可念宜加洗雪用慰幽冥於是宗滌在身官爵並勅還如故
   王宗翰本姓孟氏髙祖之姊子也髙祖畜為子賜姓名武成三年封集王俄加同平章事永平五年充東北面招討副使攻岐鳯州已而引兵出青泥嶺克固鎮與秦州將郭守謙戰於泥
   陽川敗績退保鹿台山明年復為第一招討使將兵伐岐無何卒
   王宗弼本姓魏名宏夫髙祖錄為假子更今姓名楊守厚之攻梓州也髙祖遣華洪等救顧彥暉謀因犒師執之宗弼乃以密語泄之彥暉髙祖殊不為意待之如初已而從髙祖攻東川
   為東川兵所擒彥暉念舊恩畜為子及彥暉敗復自歸於髙祖積功至兼中書令充北面行營招討使髙祖病且劇以宗弼沉靜多謀召為馬步都指揮使同諸臣受遺詔後主繼立命宗
   弼守太師兼中書令判六軍輔政已又封鉅鹿王進封齊王是時後主不親政事內外遷除皆自宗弼出納賄行私上下咨怨唐兵入境會王宗勲等師至三泉望風退走後主詔宗弼守
   綿谷且令誅宗勲等宗弼反與宗勲等合謀送欵歸至成都登太門嚴兵自衛後主及太后自往勞之宗弼驕慢無復人臣禮已而刼遷太后後宮諸王於西宮收璽綬又使親吏於義
   興門邀取內庫金帛子承涓遽仗劒入宮取後主寵姬數人以去宗弼乃殺宋光嗣景潤澄韓昭輩函首送唐凡素所不快者皆借端誅之而潘在迎諸人多竭家財以賂宗弼得免宗弼
   益自恣稱權西川兵馬留後遣使奉牋於魏王繼岌求為西川節度使繼岌曰此我家物也何用獻為居數日宋光葆自梓州來訴宗弼誣殺光嗣等又郭崇韜徴犒軍錢數萬於宗弼宗
   弼靳不與士卒怨怒夜縱火諠噪崇韜欲殺宗弼以自明白繼岌收宗弼及宗勲宗渥數其不忠之罪族誅焉籍沒其家國人爭食宗弼之肉先是干徳中童謠雲我有一帖藥其名為阿
   魏賣與十八子葢魏氏賣國與李之兆也宗弼實應之
   王宗黯本姓吉名諌髙祖帳下為牙將景福元年破楊守厚有功賜姓名曰王宗黯天復初杜法從反於昌普合三州髙祖命宗黯充行營兵馬使會東川武信兵討平之未幾進秩兼
   侍中太子元膺之亂宗黯自大安門逾城入與徐瑤等戰於會同殿前瑤竟敗死是役也事起倉卒微宗黯變幾不可測後主即位論功封琅邪郡王
   王宗弁本姓鹿名弁髙祖賜今姓名以為子初從髙祖與宗瑤宗弼宗侃同入西川積功至蜀州刺史一日稱疾請罷歸成都髙祖疑其矜功觖望加檢校太保固辭不受宗弁常謂人曰
   廉者足而不憂貪者憂而不足吾小人致位至此足矣豈可求進不已乎髙祖嘉其志而許之竟獲善終
   王宗本本姓謝名從本事陳敬瑄為資簡都制置應援使髙祖攻成都從本殺雅州刺史張承簡舉城來降髙祖錄其功及敬瑄平養以為子改姓名曰王宗本乆之擢渝州刺史無何罷
   官歸成都天復三年宗本請出兵取荊南髙祖署宗本開道都指揮使將兵下峽降州刺史侯矩遂定防忠萬施四州已而遷武泰留後武泰軍舊治黔州宗本以其地多瘴癘請徙治
   涪州髙祖因許焉王宗阮本僰道土豪文武堅也善舞劒器時號為文大劒髙祖攻陳敬瑄時武堅執戎州刺史謝承恩來降及成都平更其姓名曰王宗阮遂領決勝都知兵馬使未幾
   充開江防送進奉使將兵七千趣瀘州頃之破瀘州殺刺史馬敬儒峽路故東川門戶至是始通宗阮之力也髙祖即命宗阮知渝州天復四年趙匡凝攻州宗阮帥師擊之匡凝敗走
   宗阮後以病卒宗阮常經瀘州賽神方山廟會夜分牲腸為犬子所食俄聞雷震聲有白衣冠人升堂涖事獠十數輩奔走堦下執一黃衫者責之曰若非竊祭牲者乎命抶之十五明
   旦見犬子臋潰宛轉血肉中莫不驚以為異
   王宗播本姓許名存故荊南節度使成汭將也汭與存泝江略地盡取濱江州縣因以存為萬州刺史存不得志干徳中降於髙祖髙祖忌存勇略頗欲殺之掌書記髙燭曰公方總攬英
   雄以圖霸業彼窮來歸我奈何殺之髙祖因遣存戍蜀州隂使知蜀州王宗綰察焉宗綰密言存忠勇謙謹有良將才髙祖信之乃更其姓名曰王宗播與諸子齒乆之為前鋒將攻李繼
   密於三泉孔目官栁脩業謂宗播曰公舉族歸人不為之死戰何以自保宗播因令兵眾曰吾與汝曹決戰取功名不爾死於此遂破金牛等四寨繼密敗還漢中脩業又數勸宗播慎靜
   以免禍後宗播遇彊敵輙以身先之即有功稱病不伐由是得以功名終子承傑【本黔使闕君實之子從母嫁宗播遂為子】驕貴僣越鮮有倫比每修書題印章微有浸漬輙命改換
   書佐苦之厯任茂州刺史為蕃人所害
   王宗儔髙祖養子也累有戰功起家為排陳使武成時授秦州留後已而授天雄軍節度使兼侍中干徳三年擢山南節度使充西北面都招討行營安撫使將兵伐岐進攻隴州復屯上
   邽師乆無功未幾唐遣客省使李嚴來聘嚴盛稱唐威徳有混一天下之志且言朱氏簒竊諸侯曾無興勤王師者宗儔以其語涉譏刺請斬之後主不從已而後主荒淫日甚宗儔憂宗
   社不祀密與王宗弼約為伊霍之舉謀廢立宗弼猶豫未決宗儔憂憤卒宗弼謂樞密使宋光嗣景潤澄等曰宗儔屬我除爾曹今無患矣光嗣等伏泣謝宗弼子承班聞之謂人曰吾家
   難其免乎宗儔伐岐時常還至白石鎮副招討王宗信宿普安禪院方擁伎女十餘人各據牀而寢忽見一姫躍入火爐中宛轉熾炭之上宗信遽起救之履服間略不焦灼已又一姬飛
   入如前復救之諸伎或出或入皆迷懣失音有親吏驚告宗儔宗儔至則提臂而出之衣裾都無所損隨訊其故皆驚寤雲被畨僧捉入火中為戲宗信大怒悉索諸僧立於前令伎識之
   有周和尚者身長面髯羣指曰此是也宗信疑有幻術笞之百殊不為解宗儔廉知其枉命釋去訖不知何怪雲王宗謹本名釗干寧元年攻彭州有功髙祖即軍中錄為子更其名曰宗
   謹與諸兒列遂授戎州刺史已而領鳯翔四面行營使敗鳯翔將李繼徽於武
   王宗綰本姓李名綰干寧元年與王釗等同為髙祖義兒更今姓名累官知蜀州髙祖破東川命宗綰分兵狥昌普等州頃之領武定軍節度使會司馬卿來告唐昭宗之喪髙祖命宗綰
   責以大義詰問弒逆之由辭氣激烈卿竟不敢入境事具髙祖紀中永平時髙祖與岐搆兵宗綰充馬步都指揮使豫城西縣為安逺軍利州一面多恃此以為捍蔽未幾詔兼中書令復
   充北面行營都制置使以攻秦州已而敗岐兵於金沙谷擒岐將李彥巢再克成州鹵刺史李彥徳隨陷秦州拔鳯州髙祖因遂有秦鳯階成之地宗綰實為首庸焉通正元年又領東北
   面都招討將兵伐岐師出大散闗大破岐兵進取寶雞圍鳳翔岐人為之震恐光天時與王宗瑤等同受顧命輔政後主嗣位封臨洮王宗綰為人寛厚謹慎功髙不矜常密言許存忠勇
   無他志存得不死而竟不使存知其免已其生平行事多此也
   王宗儒本姓楊名儒彭城人也初事陳敬瑄為大將髙祖攻卭州敬瑄遣儒將兵三千助刺史毛湘守之湘出戰屢敗儒登城見髙祖兵強甚嘆曰唐祚盡矣王公治眾嚴而不殘殆可以
   庇民乎遂帥所部出降髙祖錄為假子更其姓名曰王宗儒
   王宗浩髙祖義子也有拳勇善騎射從髙祖入西川為軍使天復二年髙祖克興州擢宗浩為刺史青泥嶺之戰宗浩時充馬步使兵敗奔興州溺江死焉
   王宗朗本姓全名師朗金州人也唐昭信節度使馮行襲據金州師朗居戲下為親校及王宗賀攻行襲行襲奔均州師朗遂以其城降髙祖嘉其功賜姓王氏名宗朗與諸子輩連文補
   金州觀察使割渠巴開三州以之居三月金州復為行襲所取宗朗不能守奔成都已而蜀兵又克金州仍以宗朗為刺史武成三年宗朗奏洵陽縣洵水畔有青煙廟數日廟上煙雲
   昬晦晝夜奏樂忽水波騰躍有羣龍出於水上行入漢江大者數丈小者丈余或黃或黑或赤或白或青有如牛馬驢羊之形大小五十累累相次行入漢江卻回廟所往複數里或隠或
   見三日乃止俄改金州為雄武軍宗朗領本軍節度使兼中書令後主時以罪削奪官職復其姓名命桑宏志將兵往討已而執歸成都釋其罪乆之病卒王宗渥本姓鄭名渥京兆人也
   初事髙祖為牙校髙祖攻成都令渥詐降以覘城中虛實陳敬瑄為人戅而愚遽納其降署渥大將且使守陴以拒我師已而乘間復以詐脫歸悉得成都聲息髙祖嘉賞之列為義子賜
   姓王氏名宗渥咸康元年為魏王繼岌所殺
   王宗范不知何地人母張氏故髙祖之後宮也【一作周氏封貴妃通鑑又雲宗範本姓張母周氏為蜀主妾】宗范初隨母歸髙祖冒母姓為張髙祖畜為子賜今姓名從髙祖討陳敬
   瑄累立戰功已而封王長和蠻入冦黎州宗范帥眾往討敗其兵於潘倉嶂又敗於山口城已又破其武侯嶺十三寨復敗之於大渡河西南震恐無不人人懾服後數年卒王宗瑤髙
   祖義子也髙祖圍成都時宗瑤與王宗弼等俱西上破鹿頭闗拔漢州陷徳陽宗瑤之功為多已髙祖軍屯新都土豪安仁費思懃何義陽等所在擁兵不服髙祖使宗瑤説以利害仁等
   皆率眾來附且餽以貲糧一軍為之大振景福初官茂州刺史將兵攻彭州敗楊晟於城下未防徙簡州干寜二年三鎮犯闕宗瑤帥師赴難屯兵於綿州軍容甚盛國人莫不嘖嘖稱之
   髙祖即皇帝位詔宗瑤兼中書令永平五年充東北面招討使攻鳯州遂克其地已而受遺詔輔政後主嗣立論功封臨淄王
   王宗訓本名茂權初為刁子都虞侯髙祖攻彭州茂權斬楊晟於陳前論功受上賞賜名宗訓與諸子比永平中累官武泰軍節度使鎮黔州宗訓恃恩貪暴驕縱逾制不奉詔輙囘成都
   多所邀求髙祖見宗訓大怒命衞士撲殺之 王宗勉本姓趙名章從楊晟為內外都指揮使彭州之圍章率眾出降髙祖與李綰等同錄為子更其姓名曰王宗勉
   王宗鍔少饒技勇從髙祖入西川錄為假子後主嗣位厯官定逺軍使干徳末充招討馬步使帥二十一軍屯洋州以備唐師後不知所終
   王宗防故髙祖養子也初髙祖戲下為親校進拔龍州殺刺史田昉有功累官至兼中書令髙祖彌留之際與王宗弼宗瑤宗綰等同受遺詔輔政後主即位封琅邪郡王
   王宗裔亦髙祖養子厯官兼中書令後主初立封琅邪郡王
   王宗矩易州人也本姓侯名矩天復時官防州刺史從荊南節度使成汭將兵救鄂州汭死奔還會王宗本統軍下三峽矩舉城以降髙祖嘉其功覆命為州刺史改其姓名曰宗矩得
   齒諸子之列
   王宗祐事髙祖為假子從入西川授彭州刺史已而將兵攻東川有功改卭州刺史唐昭宗之東遷也髙祖命宗祐為北路行營指揮使將兵迎車駕累官兼侍中永平元年興師伐岐宗
   祐與王宗賀唐道襲為三招討使青泥嶺之役蜀兵敗績宗祐竟無功而歸無何卒王宗汾亦髙祖義子永平時充行營都指揮使以伐岐進拔文州岐將李繼敗走
   王宗信髙祖假子也積功至左神勇軍使髙祖時無顯績後主嗣位命宗信與王宗昱宗晏為三招討副王宗儔以伐岐進屯威武城厲兵秣馬竟無所成功而還宗信性殘毒酷喜殺人
   常鎮鳯州有角觝人蘇鐸者委之巡警與麾下孫延膺素不相能一日鐸被錦袍束帶若有逺行狀宗信登樓見之顧延膺問鐸何往鐸本岐人也延膺因譛曰鐸受公畜養包藏禍心乆
   欲逃歸敵境耳宗信大怒令執鐸至斷其舌臠斬焉將士無不寃之明年延膺謀叛亦被殺
   王宗賀不知其所自起事髙祖賜姓名以為子官指揮使天復二年山南西道節度使王宗滌以罪死髙祖命宗賀權興元留後居數年將兵擊馮行襲於金州所向克捷永平元年與王
   宗祐等充招討使伐岐青泥嶺之戰師盡殱焉俄加中書令會太子元膺之變宗賀與有定亂功乆之卒
   王宗紹髙祖養子也厯官至左金吾大將軍髙祖與岐王茂貞交惡命王宗祐等為三招討使以伐之而以宗紹為之副帥步騎兵十二萬人軍容甚盛已而青泥嶺之役大軍敗績竟無
   成功後數年復會劉知俊圍鳳翔隨召還未詳其所終 王宗宏史失其爵里亦髙祖之養子天漢元年為東北面第二招討以伐岐後事闕
   王宗鐸少從髙祖為假子起家興州刺史永平四年兼北面制置指揮使攻岐階州及固鎮連破細砂等十一寨虜獲無算明年拔階州降其刺史李彥安是時髙祖始得秦鳳階州之地
   宗鐸實與有功
   王宗魯【闕】　人也髙祖養以為子從入成都已而攻拔龍州殺刺史田昉乆之授利州團練使太子元膺之變宗魯發兵陳西毬塲門頗有平亂功永平末置武興軍於鳳州宗魯遂
   領節度使
   王宗昱不知其世系所出髙祖錄為假子賜姓名與諸子等厯官天雄軍節度使同平章事光天時充西面招討副使是嵗進攻隴州不克明年同王宗儔等伐岐屯兵秦州俄進秩兼侍
   中後主東遊會唐師入冦以宗昱領招討使逆戰於三泉為唐將康延孝所敗後降唐王宗勲事髙祖為義子賜姓名干徳時後主東巡命宗勲為清道指揮使已而唐師入境與王宗儼
   宗昱為三招討以拒之三泉之戰兵既大敗後主命王宗弼即軍中誅宗勲等以作士氣會宗弼遁歸宗勲追及於白艻宗弼探詔書示之遂降於唐未幾為魏王繼岌所殺王宗晏髙祖
   時賜姓名為子官永寜軍使干徳二年同王宗儔伐岐師次威武城無功後事不具見
   王宗汭髙祖假子也後主時充招討副使屯秦州唐師入境成都路絶宗汭與王承休由文扶而南經越不毛之地且戰且行比至茂州餘眾裁二千而已未防歸成都為魏王繼岌所殺
   王宗偉少髙祖帳下為養子天復初官劒州刺史已而遷利州制置使
   王宗憲本姓許髙祖賜姓名錄為子天復初官【闕】江軍節度使【又案九國志王宗銖謫授司戶防軍曰若要頭便斬去何能作措大官邪宗銖疑亦髙祖養子存以竢攷】
   王宗儼未詳何郡縣人髙祖畜以為子起家指揮使永平中破岐長城等闗四寨有功干徳中後主幸秦州署宗儼隨駕清道指揮使及唐師入冦與王宗勲宗昱為三招討使已而降唐
   見殺 王宗威為髙祖義子累官至山南節度使兼侍中唐兵入境宗威以梁開通渠臨五州迎降
   王承檢事髙祖賜姓名與諸孫齒干徳時官秦州節度使築防蕃城至上邽山下獲瓦棺內無屍惟存舌一片肉色紅潤堅如鐵石復有髑髏一中藏古錢一枚有二蠅振然飛去下得石
   刻篆字曰大隋開皇二年渭州刺史張崇妻夫人王氏年二十五嫁於崇三年而娠惡其妊娠遂卒銘曰車道之北邽山之陽深深送玊鬱鬱埋香刻斯貞石煥乎遺芳地變陵谷嶮列城
   隍干徳丙年壊者合郎是嵗為干徳六年丙子歲合郎故承檢小字也論曰唐末中官典兵常養壯士為子以自衞諸將往往多效之沙陀氏至設義兒一軍盛矣史言髙祖假子凡百二
   十人皆功臣雖冒姓連名而不禁昬姻今錄其顯名者宗信以下四十有一人着於篇余固不可得而概見雲 十國春秋卷三十九
