   髙祖順徳皇后周氏　順聖皇太后徐氏 翊聖皇太妃徐氏貴妃張氏　夫人蕭氏後主廢后髙氏　皇后金氏　元妃韋氏貴妃錢氏順妃蘇氏昭儀李氏【李玊簫】宮人劉氏
   順徳皇后周氏許州人也武成元年髙祖即帝位冊立為皇后永平初加尊號曰昭聖天光元年髙祖晏駕後哀毀骨立後數月而殂合葬永陵諡曰順徳升祔太廟母弟徳權以後故起
   家刺史積功至太保中書令有傳順聖皇太后徐氏唐眉州刺史徐耕女也耕性仁恕當田令孜陳敬瑄守成都日耕為內外都指揮使所全活常至數千人令孜謂之曰公掌生殺而不
   刑一人有異志邪耕不得已夜戮俘囚數人以覆命耕有二女皆國色相工語耕曰公不乆當大富貴因出二女相之相工曰青城山王氣徹天不十年有真人承運此女當作后妃君貴
   由二女致也長女即太后【鑑戒錄作長女為太妃次女為太后非是】太后事髙祖為賢妃與妹淑妃皆以色進專房用事交結宦官唐文扆等干與外政太子元膺之死髙祖以雅王
   宗輅已信王宗傑才敏擬擇一人立之而賢妃欲立其子鄭王即後主是也使文扆諷宰相張格贊成之後主遂得立及嗣皇帝位尊賢妃為順聖皇太后淑妃為翊聖皇太妃耕亦累
   官驃騎大將軍太后太妃各出教令賣官自刺史以下每一官闕必數人並爭而入錢多者得之又日挾後主游宴貴臣之家或周覽近郡名勝如丈人觀金華宮三學山諸地飲酒賦詩
   所費不貲常游青城山宮人衣服皆畫雲霞飄然望之若仙后主自作甘州曲以述其狀卒用是敗唐師入漢州後主馳驛召唐臣李嚴引太后見之且以為托已而歸唐唐庄宗遣向延
   嗣族誅王氏於秦川驛太后臨刑呼曰吾兒以一國迎降反以為戮信義俱棄吾知爾禍不旋踵矣翊聖皇太妃徐氏耕次女也髙祖時進位淑妃宮中稱為花蕋夫人亦曰小徐妃光天
   元年夏六月尊為皇太妃咸康元年隨後主降唐明年李繼曮等部送入洛行至天回驛太妃與太后賦詩悽惋不可聴聞已而秦川之禍與太后同畢命焉
   貴妃張氏梓州郪縣人太子元膺其所出也武成中進號貴妃一雲元膺母為白氏髙祖後宮又有馬姬宋姬陳姬喬姬褚姬不具述
   夫人蕭氏髙祖之後宮也容態明悟絶有寵愛鳯翔將李彥【闕】來降署指揮使更姓名曰王丞弇以蕭氏賜之無何丞弇死蕭氏寡而無子唐轉運接應使李繼曮故岐王子隨魏王
   入成都陳昭符者密求蕭氏以獻抱衾之夕繼曮隔屏窺之驚為妍妙詰其由來則已為王丞弇所偶亟止之曰丞弇背恩投蜀誠不可容然向者吾從子行於義不可遂令送之歸
   廢后髙氏兵部尚書髙知言女也後主為太子時髙祖冊立髙氏為皇太子妃乆而無寵後主嗣帝位立為皇后干徳初韋妃入宮後尤被疏薄不見答於後主遂坐是廢遣還家知言驚
   仆不食而卒
   皇后金氏名飛山成都人也父業農家頗饒無子與媼相敬如賓媼懷孕十餘月娩身時忽大風雨見赤龍繞庭而生後是日有山飛至後家因名焉年十六姿容絶世兼擅繪事干徳初
   選入掖庭及髙後廢冊立為皇后尋亦坐廢貴妃錢氏為力辨復正位中宮咸康元年隨後主降唐死之
   元妃韋氏故徐耕女孫也有殊色後主適徐氏見而悅之太后因納之宮中後主不欲娶於母族託言韋昭度孫初為婕妤累封至元妃
   貴妃錢氏事後主累封貴妃皇后金氏以復位故深徳之未幾從後主降唐而死 順妃蘇氏未詳其家世後主時累封至順妃
   昭儀李氏名舜梓州人酷有辭藻後主立為昭儀世所稱李舜夫人也所着蜀宮應制詩隨駕詩釣魚不得詩諸篇多為文人賞鑒同時宮人李玊簫者寵幸亞於舜後主常宴近
   臣於宣華苑命玊簫歌已所撰月華如水宮詞侑嘉王宗壽酒聲音委婉抑揚合度一座無不傾倒宗壽懼禍亦為之盡觴【詞曰輝輝赤赤浮五雲宣華池上月華新月華如水浸宮殿
   有酒不醉真痴人】 宮人劉氏不知何地人鬒髪如雲而有色秦川之變行刑者將免之劉氏曰家國喪亡義不受辱遂就死髙祖子衛王宗仁庶人元膺豳王宗輅
   趙王宗紀　韓王宗智宋王宗澤 魯王宗鼎　信王宗傑薛王宗平莒王宗特 宗仁髙祖之長子也生母為馬氏防以疾廢累官校書郎武成三年封普王干徳六年徙封衛王
   元膺字昌美髙祖第二子貴妃張氏所生也初名宗懿起家秘書少監封遂王【歐陽史作簡王今從蜀國春秋】已而立為皇太子未幾更名元坦永平中得銅牌於什邡髙祖以為符
   防又命改名曰元膺元膺為人猳喙齲齒蛇眼黑色目視不正性猜忍頗多材藝能射錢中孔嘗自抱畫毬擲馬上馳而射之無不中當為太子時年方十有七嵗判六軍創天武神機營
   開永和府置官屬號為貴重髙祖以元膺年少任大命道士廣成先生杜光庭為之師且屬其選純靜有徳者使侍東宮光庭薦名儒許寂徐簡夫二人元膺未嘗與之言日與樂工羣小
   嬉戲無度內樞密使唐道襲者髙祖之嬖臣也元膺心易之屢謔於朝髙祖懼其不相能乃出道襲為興元節度使已而道襲罷歸復典機要元膺廷疏其過失髙祖殊不悅會七夕前一
   日元膺召諸王大臣置酒道襲亦在坐間而王宗翰及潘峭毛文錫不至元膺怒曰集王不來峭與文錫教之耳集王謂宗翰也大昌軍師徐瑤常謙素為元膺所親信酒行屢目道襲道
   襲懼而走明日元膺入白髙祖峭文錫離間諸王髙祖怒命貶逐峭與文錫頃之元膺出而道襲入髙祖以其事告之道襲曰太子謀作亂欲召諸王諸將以兵錮之然後舉事爾髙祖疑
   之道襲請召屯營軍入衛元膺初不為備聞召兵以為將誅已乃與伶官安悉香軍將喻全殊率天武兵自衛捕峭文錫至撾之幾死囚諸東宮又捕成都尹潘嶠囚諸得賢門明日徐瑤
   常謙與懐勝軍使嚴璘等協謀以所部兵挾元膺以逐道襲元膺介馬麾兵過王宗賀之門召與同進宗賀曰兵起無名不敢奉命由是元膺攻道襲於清風樓道襲帥屯拒戰中流矢逐
   至城西見殺髙祖乃遣王宗侃宗賀宗黯等發兵討為亂者瑤戰死兵皆潰去謙與元膺匿躍龍池艦中明日出丐食國人識之以告髙祖遣宗翰往招諭之未至而元膺同謙已為衛士
   所殺髙祖疑宗翰殺之大慟不已會張格呈慰諭軍民牓讀至不行斧鉞之誅將誤社稷之計收涕曰朕何敢以私害公追廢元膺為庶人宗翰奏誅手刄太子者元膺左右坐死數十人
   初梓潼縣祠蛇神曰張惡子元膺被誅之夕司祝者忽夢為惡子所責言我乆淹成都今始方歸何祠宇荒如是由是蜀人相傳元膺為廟蛇之精
   宗輅髙祖第三子【一雲第四子】為後宮宋氏所生武成三年封雅王元膺之死髙祖以宗輅貌已及宗傑有敏才欲擇一人立之已而不果乾徳六年徙封豳王罷軍使宗紀髙祖
   第四子也【一雲第三子】武成時封褒王干徳中改封趙王
   宗智髙祖第五子也母為陳妃初封榮王后徙封韓王宗澤髙祖第六子也【一雲第九子】為後宮褚姬所生武成三年封興王干徳時改封宋王罷軍使
   宗鼎與宗澤宗平同母或雲出自翊聖太妃髙祖第七子也【一作第八子】武成中封彭王后主繼立諸王皆為軍使宗鼎謂昆弟曰親王典兵禍亂之本今主少臣強讒間將興繕甲
   訓兵非吾輩所宜為也因固辭軍使經營書舎植松竹自娛而已干徳六年徙封魯王后與宗輅宗紀宗智宗澤宗平宗特俱死於秦川驛
   宗傑髙祖第八子【一作第七子】喬妃故其母也武成三年封信王元膺之死潘炕屢請立太子髙祖以宗傑於諸子最材賢頗欲立之防順聖太后有寵後主卒得逾諸兄而立光天
   元年宗傑屢陳時政髙祖賢其才陰懐廢立之意無何暴薨髙祖深疑之 宗平髙祖第九子【一雲第闕子】宗澤同母弟也光天元年封忠王干徳時改封薛王罷軍使
   宗特髙祖第十子【一作第六子】與宗智同母光天元年封資王干徳六年徙封莒王髙祖凡十一子後主其最少子也名字見於史冊者宗智或作宗獻宗平或作宗賢宗特或作宗
   時與宗霸今一以歐陽氏蜀世家為據云髙祖從子宗鐬族子宗壽宗裕
   宗鐬髙祖從子也少有智勇髙祖戲下為親校當西川之亂田令孜馳驛召髙祖西上宗鐬與王宗瑤等實帥兵定焉已而陳敬瑄中悔遂進兵破鹿頭闗拔漢州陷徳陽攻成都宗鐬
   之力居多武成中賜爵昌王乆之領御營使永平元年蜀師與岐戰大敗於青泥嶺退保安逺軍髙祖命宗鐬為應援招討使黃牛川之役大殱岐兵執其將蘇厚髙祖以為能甚嘉賞之
   居無何以病死
   宗壽字永年王氏族人也【一雲許州民家子】髙祖以同姓錄為子宗壽工琴奕為人恬退喜道家之術武成中賜爵嘉王乆之領鎮江節度使後主嗣立進太子太保奉朝請以鏈丹
   養氣自娛後主每淫亂宗壽獨切諌之常於九日侍酒宣華苑乘間極言社稷將危流涕不已潘在迎韓昭等曰嘉王從來酒悲乃與諸狎客共以謾言謔嘲之坐上喧然後主不能省覆
   命宮人李氏歌已所撰新詞侑宗壽酒宗壽一飲而盡葢懼禍也在迎請即以宮人賜宗壽後主曰王必不納無多溷耳遂止未幾改武信軍節度使唐師入冦所在迎降魏王繼岌以書
   招之宗壽初不肯降已而以遂合渝瀘昌五州送欵繼聞後主銜璧大慟從後主東遷至岐陽以賄賂守者得入見後主後主泣下霑襟曰早從王言豈有今日後主死宗壽至澠池聞唐
   庄宗遇弒亡入熊耳山明宗天成二年詣洛上書求後主宗族明宗以為忠署宗壽保義軍行軍司馬追封后主為公許葬以諸侯禮宗壽悉得王氏十八喪而之出葬日宗壽步行
   以從尋為淄州刺史復為平盧節度使以壽終宗壽頗能文居恆與能仁院僧卯書札二十餘帙墨跡多貯沖妙觀中又宗壽常得古鐵鑑於江原下有篆文十二字曰龍宮寶藏神和子
   鑄永年萬嵗平時晦不可睹一日忽光彩照見市舍一青衣小兒丱角蹲酒家樓亟令人訪之小兒隨至曰此神物也吾失此已百年君當見還因剖腹納鏡長揖而去人咸以為鏡妖后
   宗壽善辟穀延年法或謂得之青衣雲
   宗裕亦髙祖族子唐昭宗時從髙祖鎮西川官嘉州刺史已而與王宗侃等圍楊晟於彭州攻城畧地為戰功之最未幾領馬步使天復元年代王宗滌為東川留後已又改漢州刺史居
   無何卒宗裕性謙謹髙祖平東川時諸將多爭功宗裕立枯樹下未嘗自伐時號枯樹太保【一雲宗裕黷貨以白金作鋌牛革裹之其子諌曰牛革着物難開宗裕叱之曰何更開也】
   武成三年追封通王 後主子承祧承祀 承祧後主長子也失其封爵與豳王宗輅等同死秦川驛 承祀後主次子也亦失其封號與承祧同死 髙祖女普慈公主
   普慈公主髙祖女也防而敏慧髙祖絶憐愛之天復時岐王遣判官趙鍠來聘為其從子繼崇求昬髙祖遂以公主妻焉導從鮮麗相望千里乆之繼崇驕矜嗜酒多無禮於公主公主遣
   宋光嗣以帛書上髙祖求還髙祖乃詐言後殂馳使召公主哭臨永平元年公主至成都留之不遣岐王怒遂與髙祖交惡青泥嶺之戰實公主有以啟之
