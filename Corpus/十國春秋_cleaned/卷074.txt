   ← 卷七十三‧楚七 列傳 十國春秋
   卷七十四‧楚八 列傳
   作者： 吳任臣 清 卷七十五‧楚九 列傳 →
   [ ]
目次
     * 1 李宏臯　李宏節　鄧懿文
     * 2 王贇　孟駢　歐宏練
     * 3 吳宏　楊滌
     * 4 彭師暠　廖偃
     * 5 劉彥𤦆　許可瓊
   李宏臯，□□人。武穆王時由營道令累遷都統掌書記，文昭王開天策府，宏臯遂與十八學士之列。王既威服諸蠻，於溪州界立銅柱爲表，高丈二尺，命宏臯銘之。
   宏臯爲文曰：
   粵以天福五年，歲在庚子，夏五月，楚王召天策府學士宏臯謂曰：「我烈祖昭靈王，漢建武十八年平徵側於龍編，樹銅柱於象浦，銘曰『金人汗出，鐵馬蹄堅，子
   孫相連，九九百年』。是知吾祖宗之慶緒綿遠，則九九百年之運，昌於南夏者乎？今五溪輯寧，羣帥內附。古者天子銘德，諸侯計功，大夫稱伐，必有刊勒，垂諸
   簡編，將立標題，或昭恩德。敢繼前烈，爲吾紀焉。」宏臯承教濡毫，敬載厥事。
   蓋聞䍧牱接境，五溪遺風，上古以之要服，中世漸爾羈縻。師號滑夫，相名姎氏。漢則宋均甫肇靖溪山，唐則楊興師遂開展境。邇來豪右，時恣陸梁，去就在心，
   否臧由己。溪州彭仕然世傳郡印，家總州兵，布惠立威，識恩知勸。故能立三四代，長百萬夫，非德教之所加，豈簡書而可畏；亦無辜於大國，必不虐於小民。多
   自生知，因而善處。無何忽承間隟，俄至動搖。王每示含宏，常加姑息。漸爲邊患，深入郊圻，擾掠耕桑，侵暴辰澧。疆吏告逼，郡人失寧，非萌作僞之心，偶昧
   戢兵之法。焉知縱火，果至自焚。時晉天子大創丕基，倚注雄德，以文皇帝之徽號，繼武穆王之令謨，冊命吾王開天策府，天人降止，備物在庭。方振聲名，又當
   昭泰，眷言僻陋，可俟綏懷。而邊鄙上言，各效命士。乃以靜江軍指揮使劉勍率諸部將士，以偏師鉦鼓之聲，震動溪谷。彼乃棄州保嶮，結阻馮高，惟有鳥飛，謂
   無人到。而劉勍虔遵廟筭，密運神機，跨壑披崖，臨危下瞰。梯衝既合，水泉無汲引之門；樵採莫通，糧糗乏轉輸之路。□□□□，因甘矜恤。彭師暠爲父輸誠，
   束身納款，我王愍其通變，爰降招擕。崇虎感德以歸周，孟獲畏威而事蜀。王曰：「古者叛而伐之，服而柔之，不奪其財，不貪其土。前王典故，後代蓍龜。吾伐
   叛懷柔，敢無師古，奪財貪地，實所不爲。」乃依前奏，授彭仕然溪州刺史，加檢校太保。諸子、將吏，咸復職員，錫賚有差，俾安其土。仍頒廩粟，大賑貧民。
   乃遷州城於平岸，溪之將佐，銜恩向化，請立柱以誓焉。
   於戲！王者之師，貴謀賤戰，兵不染鍔，士無告勞。肅清五溪，震讋百越，居平疆理，保乂邦家。爾宜無擾耕桑，無焚廬舍，無害樵牧，無阻川塗。勿矜激瀨流湍
   ，勿恃懸崖絶壁。荷君親之厚德，我不徵求；感天地之至仁，爾懷寧撫。苟違誠誓，是昧神祇。垂予子孫，庇爾族類。鐵碑可立，可忘賢哲之蹤；銅柱堪銘，願奉
   祖宗之德。宏臯仰遵王命，謹作頌焉。其辭曰：
   昭靈鑄柱垂英烈，手執干戈征百越。誕今鑄柱庇黔黎，指畫風雷開五溪。五溪之險不足恃，我旅爭登若平地。五溪之衆不足平，我師輕躡如春冰。溪人畏威思納質
   ，棄汙歸朝求立誓。 〈 名山記作「溪人畏威仍感惠，納質歸朝永立誓」。今從廖道南楚紀。 〉 誓山川兮告鬼神，保子孫兮千萬春。
   及文昭王薨，張少敵議立恭孝王，宏臯固爭之，且怒曰：「吾聞立嗣以嫡。先大王與都尉希廣同爲嫡嗣，舍此不立，而欲立老婢兒，可乎？」蓋恭孝王，故庶妾子
   也。少敵退而歎曰：「惜哉李公，禍自此始矣！」未幾，朗兵破長沙，宏臯爲所執。恭孝王詰責之曰：「吾雖生於庶孽，然託體先君，皆馬氏子也。汝何見毀而不
   吾立邪！」宏臯無以對。命壯士臠殺之。宏臯有表狀一卷，傳於世。
   宏節，宏臯弟也。少有文學，與宏臯同居幕府。同光初，武穆王拜江南諸道都統，唐莊宗詔賜戰馬數百匹，王屬宏臯草謝表。會宏臯文思艱澁，顧謂宏節曰：「『
   馬有旋風之隊』，那得一事作對？」宏節曰：「獨不聞『軍有偃月營』邪？」宏臯欣然捉筆云：「尋當偃月之營，擺作旋風之隊。」表成，王大稱賞。其警敏如此
   。文昭王置天策府學士，宏節亦與其數。或以爲武平節度書記李松年，非宏節也。宏節後與宏臯同死於朗兵。
   鄧懿文，□□人。以文學雄楚中。仕文昭王爲靜江府掌書記，俄擢天策學士。已又兼領營田使，籍逃田募民耕藝。文昭王薨，懿文與劉彥𤦆輩力主立廢王希廣。朗
   兵入，爲恭孝王所殺。
   王贇，都指揮環之子也。累官岳州刺史。恭孝王引兵攻廢王希廣，廢王命贇爲都部署、戰棹指揮使，大破朗兵於僕射河。明年，朗兵至岳州，贇堅城不戰。恭孝王
   呼贇曰：「公非馬氏臣乎？不事我，欲事異國邪！爲人臣而懷二心，寧不辱其先人！」贇曰：「亡父爲先王六破淮南兵，今大王兄弟不相容，竊恐淮南坐收其敝。
   一旦以遺體臣淮南，誠辱先人耳。願大王入長沙不傷同氣，臣其敢不盡節而有二心。」恭孝王有慚色，亟引兵去。未幾，改永州刺史。國亡歸唐，湖南諸將佐皆次
   第入朝，而贇獨遷延後至。唐中主心不善也，毒殺之。
   孟駢，居廢王幕府，頗時時以謀畧進。恭孝王稱藩於唐，駢受廢王指，往説恭孝王曰：「公忘父兄之讎，北面事唐，何異袁譚求救於曹公邪！」恭孝王將斬之。駢
   曰：「古者兵交，使在其間。駢若愛死，安肯此來。駢之言非私於潭人，實爲公謀也。」乃釋歸。
   歐宏練，仕文昭王爲客將，稍遷天策府內都押牙。宏練多幹才，頗忠於國家。一日，拓跋恆與語曰：「王逞欲而愎諫，行見千口飄零矣。」蓋以宏練有同心也。及
   恭孝王之難作，宏練事廢王，無他志。會恭孝王請封於漢，宏練與進奏官張仲荀謀厚賂執政，拒其所請。漢遂降詔諭恭孝王兄弟輯睦，凡武平所貢，必附武安以聞
   。馬氏得以少延歲月者，宏練與有力雲。
   吳宏、楊滌，皆廢王希廣將也。宏爲步軍指揮使，滌爲小門使，於軍中素無顯名。朗兵攻長沙急，二人相謂曰：「以死報國，正其時矣。」各引兵出戰。宏出清泰
   門，掠陳不利。滌乃執大斧出長樂，大呼索戰曰：「殺來，此爾我畢命日也！」自辰至午，凡往復數十圍，朗兵小卻。滌方鼓勇進兵，而許可瓊輩有異心，按軍不
   救。頃之，滌士卒饑，罷退就蓐食，可瓊舉軍投款，未幾而長沙陷矣。將吏共詣恭孝王謁賀，宏戰血濺染盈褏，直入見恭孝王曰：「不幸爲許可瓊所誤，今日死不
   愧先王矣。」會彭師暠亦請死王前，恭孝王歎曰：「皆鐵石人也。」貸不死。滌竟以抗師，爲朗人臠食，左右莫不痛之。
   彭師暠者，黔南溪州刺史仕然之子也。文昭王時，仕然命師暠率諸蠻來降，王徙溪州於便地，仍表仕然刺史如故。而師暠事廢王希廣，官強弩指揮使，領辰州刺史
   。是時國人多惡師暠獷直，廢王心獨憐之，待遇有加，故師暠常欲爲廢王死。及恭孝王引兵攻長沙，師暠時登城望，入白廢王曰：「武陵兵驕，雜以蠻蜒，其勢易
   破。請令許可瓊陳山前，臣以步兵三千自巴溪渡江趨嶽麓後，夜擊之，希萼坐成擒也。」廢王以爲然。而可瓊有二心，謂：「師暠與梅山諸蠻皆族類，安可信？」
   竟沮其議。未幾，長沙陷，師暠投槊請就死，恭孝王嘉其忠，僅笞背，罷爲民。師暠遂藁葬廢王瀏陽門外以歸，而心實常懷恭孝王不殺恩也。
   居無何，恭孝王與弟希崇復爭國，恭孝王敗，見執。希崇意師暠與王有舊怨，且避殺兄名，於是命師暠幽恭孝王衡山，使甘心焉。師暠歎曰：「留後欲使我弒君邪
   ？吾豈爲是哉！」至衡山，廖偃在焉，相與護視恭孝王甚謹，未常失人臣禮。希崇意不快，召恭孝王歸長沙，師暠乃與偃奉王爲衡山王。後歸唐，授殿直都虞候，
   卒。
   廖偃一名仁勇，天策學士匡圖之子。少倜儻，喜奇節，通左氏春秋、班固漢書。事武穆王父子，自秘書郎爲裨將，戍衡山縣。會恭孝王爲弟希崇所執，希崇遣彭師
   暠囚王衡山，偃與其叔凝謀曰：「吾家世受馬氏恩，今王希萼長而被黜，盍相與輔之。」乃擇勇士百人執兵衛王，晝夜擊柝，以警非常。遂築行府，與師暠奉王爲
   衡山王，斷江爲界，編竹爲戰艦。王署師暠武清節度使，召募徒衆，數至萬餘人，州縣稍稍應之。隨遣判官劉虛己求援於唐，唐將邊鎬帥水兵趣長沙，恭孝王遂入
   朝於金陵。偃、師暠俱從行，而偃爲部署輜重指揮使，尤勤瘁。恭孝王流涕曰：「吾逐於逆豎，非偃盡忠，豈能免福。」
   至金陵，唐中主召見歎奬之，授偃左殿直軍使、萊州刺史，使守道州，以備南漢。俄而朗州叛，潭州亦潰，偃所部多潭人，中夜作亂，偃率親卒力戰，不能支，極
   駡而死。唐中主下詔哀悼，贈右領衛大將軍、寧州刺史，諡曰節。
   論曰：彭師暠、廖偃之事，言人人殊。江表志則雲師暠且從王弟希崇指，害恭孝王，賴偃衛之，而寢其謀。五代史則謂希崇遣師暠與偃囚恭孝王，而師暠奉之衡山
   ，竟不言偃功。惟十國紀年及陸氏南唐書稱師暠、偃同心推戴。而唐保大時豐城令劉虛己亦常移書史館，明偃大節。要之兩人皆忠於故君，而偃功爲多，固不可沒
   也。嗚呼！史之傳譌失實者，獨兩人事已哉！
   劉彥𤦆者，事文昭王爲長直都指揮使。王薨，彥𤦆與學士李宏臯等共立都尉希廣。無何，王弟希崇貽書恭孝王，畧言彥𤦆違先王命，廢長立少，義所不容。恭孝王
   內含怨望，而未有以發也。會自永州來奔喪，彥𤦆復遣周廷誨將水軍往逆，令永州將士皆釋甲入館，不聽恭孝王與廢王相見。恭孝王歸居二年，悉調朗兵入犯。廢
   王希廣曰：「朗州，吾兄也，不可與爭，當以國讓之。」彥𤦆固以爲不可，王乃命王贇爲帥，而以彥𤦆監其軍。
   明年，潭兵屢不勝，嗣王憂形於色。彥𤦆白王曰：「朗州兵不滿萬，馬不滿千。都府精兵十萬，何憂不勝？願假臣兵萬人，戰艦百五十艘，徑入朗州，縛取希蕚，
   以解大王憂。」廢王悅，署彥𤦆朗州行營都統。彥𤦆入朗境，父老爭以牛酒犒師，曰：「百姓不願從亂，望都府之兵久矣。」彥𤦆厚賞之，乃與逆戰朗兵於湄州，
   乘風縱火，以焚其艦。頃之風回，火熾潭兵皆自焚。彥𤦆還走，江路已斷，士卒死者無筭。已而恭孝王引兵掠湘陰，隨攻長沙，及城陷，彥𤦆趣袁州，奔於南唐，
   終焉。
   許可瓊，侍中德勳子也。積功至水軍指揮使。朗兵內侵，廢王希廣命可瓊帥戰艦五百艘屯城北津，屬於南津，戰有日矣，而恭孝王陰遣使啖以厚利，約分湖南地。
   可瓊心動，遂力沮彭師暠夾擊之謀，事見師暠傳。且謂廢王：「臣世爲楚將，必不負大王，希蕚竟何能爲！」廢王頗倚可瓊爲腹心，日賜可瓊金，屢過其營密議。
   可瓊常閉壘不使士卒知朗軍進退。廢王故椎愚，歎曰：「可瓊真將軍也，吾復何憂！」可瓊因得爲姦，常夜乘單舸稱巡江，潛與恭孝王會水西，約內應。一日，師
   暠見可瓊，瞋目叱之，入見廢王曰：「可瓊將叛國，人盡知之，請速誅無遺後患。」廢王曰：「可瓊故許侍中子，寧有是邪！」未幾，朗軍攻長沙益急，可瓊不復
   爲拒敵計。俄蠻兵自城東縱火，可瓊遂舉全軍降。
   恭孝王既入長沙，賞不及於可瓊，頗疑其觖望，出爲蒙州刺史。會王弟希隱爲靜江節度副使，與指揮彭彥暉不相容，密遣人告可瓊。可瓊方畏南漢之逼，即棄蒙州
   趣桂州，與彥暉搏戰。彥暉奔衡山，而南漢吳懷恩復據蒙州，掠桂管，可瓊遂帥衆走全州，卒。
   論曰：彥𤦆措置乖方，禍遺君父，竄身鄰國，百死莫贖矣。可瓊受閫外之寄，以國予敵，隕厥家聲，視宏、滌諸臣，有愧焉。要皆所謂馬氏之罪人與。
