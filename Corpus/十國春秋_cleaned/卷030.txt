卷三十南唐十六列傳郭廷謂朱令贇陳大雅盧絳吳仲舉陸昭符潘慎脩張泌龔慎儀周惟簡張洎鄭彥華劉澄李德柔劉承勲郭廷謂，字信臣，彭城人。父全義，仕為濠州觀察使。廷謂㓜好學，工書，善騎射，補殿前承㫖，出為濠州中門使。全義卒，擢莊宅使，即為州監軍。周侵淮南，廷謂與州將黃仁謹〈《宋史》作仁謙,今從《南唐書》〉約以死守。周遣諜以鐵劵及其壘，廷謂拒之。籍州民不逞者，聚於僧寺，嚴兵守之，日給食，隨所能使造守具，故周師終不知城中虛實。乆不可下，元宗歎其忠，因大發戰櫂，命與林仁肇援壽州。周世宗聞之，從下蔡浮橋於渦口，築壘東西以䕶橋，命張從恩、焦繼勲守焉。廷謂語仁謹曰：「此濠、壽之患也。彼以騎士勝利於陸，我以舟師勝便於水。今夏乆雨，淮流汎溢，願假舟兵二千，斷其橋，屠其城，直抵壽春。」仁謹從之。即輕櫂沂流，急趣渦口，麾兵斷笮，悉焚之。周師大衂，死者不可計，燔其貲糧而還，以功授武功殿使。周師退保定逺，又募壯士為負販狀入定逺，偵軍多寡及守將之名。還曰：「武行徳、周務勍也。」廷謂曰：「是可圖也。」迺籍鄉兵萬餘、洎卒五千，日夕訓練，依山銜枚設伏以破之，斬首數百。行徳挺身遯時，有以玉帛子女餉廷謂者，盡卻之，唯取良馬二百匹以獻。以功遷滁州刺史，兼上淮巡檢應援兵馬都監。及紫金山之戰，將帥多降於周，廷謂獨還軍守濠州，追不能及。時濠守臣欲棄城走，廷謂止之。俄加濠州團練使，治壁壘，繕戈甲，常若敵至。世宗復南征，廷謂表金陵請援，且言周師日張，願卑辭請和，以俟機會。夜出敢死士千餘，襲破周營，焚雲梯、洞屋。周人大驚，相蹂躪死者甚衆。既而援師不至，世宗親攻城，焚戰艦數百艘，殺二千人。進攻羊馬城，又殺數百人。遣諜持詔諭降廷謂，廷謂度不能支，奉表於周，懇言世受本國爵命，家在江南，欲遣使稟命國主。世宗許之，為緩攻。及廷謂使還，知金陵卒不能救，集將士於壘門南，嚮慟哭再拜乃降。至山陽見世宗，特賜宴勞之曰：「兵興以來，江南敗亡相踵，惟卿能犯渦口浮橋、破定逺寨，足報國矣。濠州小城，使汝主自守，豈能國哉？」賜襲衣、金帶、良馬及器皿萬餘，拜亳州防禦使。以其弟本州馬步都校廷讚為和州刺史。〈廷謂又有兄廷諭，元宗時官太子洗馬，致仕。廷諭子延澤，字徳潤，元宗時試秘書省正字。〉因命帥濠州兵攻下天長軍〈《宋史》云：「降其將馬贇」〉，遷樓櫓戰櫂左右廂都監。入宋，官至靜江軍節度、觀察留後、知梓州。代歸，賜第汴京。開寶五年卒，年五十四。子延濬。初廷謂之降，元宗諒其力屈，異於他叛者，故免其家。廷謂性恭謹，事母以孝聞，朝夕束帶立侍，寒暑不變，為政亦有惠愛，百姓稱之。朱令贇，大將軍匡業從子，椎額鷹目，趫捷善射，軍中號為朱深眼。積遷至神衛軍都虞𠉀，已又代林仁肇為鎮南軍節度使。開寶中後主見討，宋師已圍金陵，召令贇赴難軍至湖口與諸將謀曰今為前進則北軍據我後上江阻隔進未破敵退絶餽饟奈何乃檄南都留守劉克貞赴軍欲遲其至使代拒湖口及發而後主危急飛書督兵者接踵令贇不能守初議乃與戰櫂都虞𠉀王暉乘流而前自潯陽湖編木為大栰長百餘丈大艦至容千人將突下斷採石浮梁㑹江水涸舟栰艱阻而宋師密樹長木於洲渚間若帆檣狀令贇疑有伏不即進比至虎蹲洲合戰令贇所乘艦尤大建大將旗鼓宋師舟小聚攻之先是令贇創巨舟實葭葦以膏沃之名曰火油機至是以火油縱燒宋人不能支㑹北風反燒自焚水陸諸軍十五萬不戰皆潰令贇惶駭投火死〈江南野史雲其子脫身在南昌〉糧米戈甲俱焚無孑遺煙焰不止者浹日自是金陵外援遂絶以至於亡初軍至石碑營子苦霧晝集如幕覆營上不復見掌外人望其氣如虹上亙於天不祥之兆也不數日遂敗〈釣磯立談雲時宋師上有氣如鸞翔鳳舞狀〉陳大雅字審已後主時官衛尉卿宋師圍金陵陳喬欲遣使冒圍趣上流援兵後主謂大雅曰審已儒者也平時尚急人之急能強為孤一行乎大雅再拜言曰陛下十餘年來焦心養士羣臣不能報稱萬一倉卒之際臣合萬死然愚以為覆水之勢殆於難圖雖承威靈恐不克辦後主曰孤平生喜躭禪學世味澹如也先帝棄代時冡嫡不天越升非次雅非本懐自割江以來屈身中朝常恐獲罪每思脫屣顧無計耳今竟煩大討孤亦安能惜一日之辱正以旅拒既乆將不見納是以欲起上江征戍以為聲援大雅復言上江大帥朱令贇愎諫自用無逺謀恐不足恃後主作色曰諸臣平日髙談稷卨目前但欲為任蠻奴計孤亦何所託命也是夕詔大雅發令贇等軍大雅便疾馳至軍勸令贇倍道勤王令贇知勢不敵謂大雅曰僕頭顱決為國家効一死與卿俱沒無益也卿為先事入白可乎由是犯矢石潛入金陵與後主相持泣下曰令贇軍必無成矣城陷日大雅投殿角井中衣掛井幹不得死兵人引之出宋將曹彬命從後主入宋拜太子洗馬嵗餘忽忽而卒盧絳字晉卿宜春人自言歙州刺史肇之後初名袞慕晉魏絳更焉讀書稍通大㫖喜論當世利病然脫畧繩檢每以博奕角觗為事舉進士不中遂棄去為吉州回運務計吏盜庫金事覺當伏法乃更儒服亡命江湖間至新淦客於土豪陳氏與其子弟共學絳好縱橫兵家言日夜射獵陳氏察其非士流謂曰朝廷方求賢豪吾子其可乆留此乎因厚具裝遣行絳將還宜春中途飲博盡費其槖中裝比至家母及兄弟咸鄙誚之絳乃入廬山白鹿洞書院猶亡賴以屠販為事多脅取同舎生金又持㩁貨掗賈於山中持人短長索賕謝人皆患苦之與諸葛濤蒯鼇號廬山三害朱弼為國子助教將捕治其罪復亡去往來金陵丹陽間遇大寒平地躍起折簷桷為薪以自濟守倉吏歸更躍倉簷自氣樓入倉中盜米一夕往返數十乆之乃上書論事未報詣樞密使陳喬口陳所上書詞辨縱橫喬聳然異之用為本院承㫖授沿江巡檢募亡命習水戰使馬雄王川等分將之要吳越兵於海門屢獲舟艦以善戰聞開寶中密説後主曰吳越仇讎腹心之疾也他日必為北兵羽翼以攻我臣屢與之角知其易與不如先事出不意滅之後主曰然則大朝且見討奈何絳曰臣請詐以宣歙叛陛下深言討賊且賂吳越乞兵吳越兵勢須為出俟其來拒撃之而臣躡其後國可覆也滅吳越則國威大振北兵不敢動矣後主不聼及宋師南侵絳為凌波都虞𠉀㳂江都部署守秦淮水柵戰屢勝諸將忌其能共説後主遣絳出援潤州乃授昭武軍節度留後帥八千人陳於潤州城下北軍不敢逼入城拒守而節度使劉澄謀因計事斬絳以城降絳覺之澄乃謂絳曰都城危甚萬一不守守此何為絳曰君為守不可棄城宜赴難者絳也是夕澄遣禆將出送降欵絳帥部下馳出欲冒圍入金陵圍堅不可入乃走保宣州金陵城陷諸郡皆下絳獨不降謀南據閩中過歙州刺史龔慎儀閉城拒之殺之而行宋太祖使絳弟襲招絳絳初欲殺襲以明不屈已而卒降至汴京授冀州團練使遇慎儀兄子贊善大夫穎於朝詬絳曰是殺我季父者執至殿陛訴寃詔屬吏樞密使曹彬言其才畧可用願宥其死太祖曰是貌𩔖侯霸榮何可留也斬於西市〈江南野史雲絳既出呼延贊當視行事絳曰萬乘帝王斬一偽署節度使可無氊褥乎贊使馳奏上遂賜之〉霸榮河東將常降而叛歸殺其主劉繼恩者故太祖惡之絳臨刑大呼曰陛下獨不記以鐵劵誓書招臣乎初絳未遇時遘熱病彌日夢白衣女子被真珠衣持蔗漿勸之飲〈一雲持蔗一本令絳盡食〉且歌菩薩蠻詞以侑絳寤而憶其玉京人去之闋每曰他日富貴相見於固子坡〈江南野史作孟家陂〉至是有婦人耿玉真者以淫亂罪同斬姿貌宛如所夢問其受刑之地即固子坡雲〈絳孫器有文學登宋進士第○案鄭瑗井觀瑣言曰南唐史盧絳仕江南至昭武節度使及金陵陷募驍勇敢死千餘由宣歙長驅入福建循海聚兵以圖興復不果而敗今句容縣東陽鎮市東有盧大王廟志雲即絳祠馬令南唐書乃雲金陵既平絳獨不順殺歙州刺史龔慎儀云云後斬於固子坡據舊史則絳為終於所事而死據馬書則絳為仇人所訟而死瑗謂絳聚兵為唐興復歙既降宋則殺其守臣乃勢所宜然以宋藝祖追贈韓通録用衛融張洎事觀之則龔穎惟為季父訟寃藝祖未必遽肯殺絳句容之人必不為絳立祠舊史當得其實姑記於此以備考雲〉論曰郭廷謂屢挫勁敵力窮而降要與敗主取榮者異矣朱令贇覆軍身歿將畧雅非所長而死事故不可泯也陳大雅懐申屠之志貶節受職其初念詎及此乎盧絳鮮克有終而才畧縱橫倔強不屈始亦有足取者焉