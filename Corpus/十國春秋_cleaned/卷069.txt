   ← 卷六十八‧楚二 衡陽王世家　文昭王世家 十國春秋
   卷六十九‧楚三 廢王世家　恭孝王世家
   作者： 吳任臣 清 卷七十　楚四　列傳 →
   廢王名希廣，字德丕，文昭王同母弟也。 〈 武穆王第三十五子。 〉
   性謹順，文昭王絶憐愛之。文昭王生平惡拓跋恆切諫，常令閽人止恆不得入謁，及臥病，始思恆，召之，屬以希廣。文昭王既薨，將佐未知所立；都指揮使張少敵
   、都押牙袁友恭，以武平節度使、知永州事希蕚於先王諸弟爲最長，宜嗣位；而長直都指揮使劉彥𤦆、天策學士李宏臯、鄧懿文、小門使楊滌，皆於希廣有恩，欲
   立希廣。拓跋恆亦數勸希廣以位奉希蕚。彥𤦆等皆曰：「今日軍政在手，天與不取，使他人得之，異日吾輩安所自容乎！」希廣不能自決，彥𤦆等遂稱遺命，共奉
   希廣權軍府事。時越文昭王薨之四日乙未也。 〈
   十國紀年云：希範得疾，集國官告以傳位希廣。湖湘故事云：希廣猶豫之間，羣輔明日衆口勸上，乃受位。軍府排衙賀之，以其事奏朝廷，託以希範臨終之日遺言
   ，以付希廣。二説不同，今從歐陽史及通鑑。 〉
   夏六月，晉主知遠改國號曰漢，仍以天福年號遣使告諭。秋七月甲午，漢主以希廣爲天策上將軍、武安軍節度使、江南諸道都統、兼中書令，封楚王。
   天福十二年冬十月，王兄希蕚自朗州來奔喪。乙巳，至趺石，王用劉彥𤦆言，遣侍從都指揮使周廷誨將水軍逆希蕚，命將士釋甲而後入。廷誨與張少敵白王曰：「
   王能與之則已，不然，宜早除之。」王泣曰：「吾兄也，焉忍殺之？分國而治可也。」乃止之於碧湘宮，不聽入見，厚賂以遺之。希蕚憤然而去。
   是冬，遣晉客省使王筠還漢。乾祐元年春正月乙卯，漢大赦，改元。己未，漢主更名暠；丁丑，殂於萬歲殿。
   乾祐元年春正月乙卯，漢大赦，改元。己未，漢主更名暠；丁丑，殂於萬歲殿。
   二月辛巳，周王承佑嗣皇帝位。
   秋八月，南漢主遣知制誥鍾允章來求昏，王不許，南漢主怒，問允章：「馬公復能經略南土乎？」對曰：「馬氏方內爭不暇，安能害我。」南漢主曰：「希廣懦而
   吝嗇，士卒忘戰日久，正吾進取之秋也。」
   是月，王兄希蕚屢訴於漢，請與王各修職貢，以求封爵，置邸稱藩。王用歐宏練、張仲荀謀，厚賂漢執政，使竟拒其請。
   九月，漢諭王「兄弟宜相式好」，並別賜王兄希蕚詔書，勸其輯睦。
   冬十月丁酉，王貢漢除夜遊春圖、女俠畫障、真珠枕，及端午金銀雕牀物色。
   十二月辛巳，南漢西北面招討使吳懷恩寇賀州，王遣決勝指揮使徐知新、任廷暉將兵救之。會南漢已拔賀州，鑿大穽於城外，覆以竹箔，復自塹中穿穴達穽爲機軸
   ，知新等至，引兵攻城，南漢兵自穴中發機，我兵悉陷，死者以千數。知新等敗歸，王怒斬之。南漢兵復陷昭州。癸未，王兄希蕚獻漢銀器千五百兩，漢主降詔慰
   諭曰：「所修職貢，舊有規程，念航深梯險之勞，重違卿意，在誘善勸忠之道，本實朕心。今後凡有進獻，可與希廣商量，庶葉雍和，不爽體制。」希蕚不能從。
   乾祐二年春正月，戍將徐進敗蠻於風陽山，斬首五千級。
   夏五月，太白晝見。
   六月癸酉朔，日有食之。
   秋八月，希蕚悉調朗州丁壯爲鄉兵，號靜江軍，造戰艦七百艘，謀攻潭州。王聞之，曰：「朗州，吾兄也，不可與爭，當以國讓之。」劉彥𤦆、李宏臯固以爲不可
   ，乃命岳州刺史王贇爲都部署戰棹指揮使，以彥𤦆監其軍。己丑，大敗希蕚於僕射洲，獲其戰艦三百艘。贇追希蕚，幾及之，王遣使召之曰：「勿傷吾兄！」贇遂
   引兵還。希蕚自赤沙湖遁歸，妻苑氏知希蕚必罹禍，赴井死。
   秋九月，王獻漢絹二萬疋，白金一萬五千兩，玳瑁寶裝龍鳳牀一具，盤龍椅子、蹋牀子各一合，戲龍二，銀食器六十八事，真珠花、銀果子共千兩。
   冬十月，漢加王太尉。丁亥，王弟靜江節度使希瞻卒。
   乾祐三年夏六月，希蕚誘辰、漵州及梅山蠻以攻益陽。蠻素聞長沙帑藏之富，爭出兵赴敵。王遣指揮使陳璠拒之，戰於淹溪，璠敗死。
   秋八月戊戌，希蕚又以羣蠻破迪田，殺我鎮將張延嗣。王遣指揮使黃處超救之，處超敗死；復遣牙內指揮使崔洪璉率兵七千屯湘鄉玉潭以遏諸蠻。是月，漢封蒙州
   城隍神爲靈感王，從王請也。
   九月辛巳，希蕚請漢別置進奏務於京師，漢主優詔不許，又賜玉璽書解和，勸以敦睦。是月，希蕚以朝廷偏佑於王，大怒，遣使稱藩於唐，乞師來攻。唐加希蕚同
   平章事，以鄂州今年之租稅賜焉；又命楚州刺史何敬洙濟師助希蕚。
   冬十月丙午，王告急於漢，且言：「荊南、嶺南、江南連兵，欲分湖南之地，乞發兵屯澧州，以扼江南、荊南援朗之路。」丁未，王以劉彥𤦆爲戰棹都指揮使、朗
   州行營都統。彥𤦆入朗州境，戰艦過則運竹斷其後。會希蕚遣朗兵及蠻兵六千、戰艦百艘來，戰於湄州，彥𤦆乘風縱火，頃之，回風反火，彥𤦆還走，江路已斷，
   士卒戰亡及溺死者數千人。 〈 湖湘故事，彥𤦆敗在九月十三日。十國紀年載彥𤦆敗於十月，今從之。 〉
   王聞之，涕泣不知所爲。王居恆罕頒賜，至是大出金帛以邀士卒心。或告天策左司馬王弟希崇流言惑衆，反狀已明，請殺之。王不忍，曰：「吾自害其弟，何以見
   先王於地下？」馬軍指揮使張暉將兵自他道擊朗州，至龍陽，聞彥𤦆敗，退屯益陽。希蕚又遣指揮使朱進忠等急攻益陽，暉紿其衆曰：「我以麾下出賊後，汝輩留
   城中待我，相與合勢圖之。」既出，遂自竹頭市逃歸長沙。進忠知城中無主，急擊之，士卒九千餘人皆死。
   十一月甲子朔，日有食之。王遣僚屬孟駢説希蕚，還報曰：「大義絶矣，非地下不相見也！」朱進忠請希蕚自將兵取長沙。辛未，希蕚留其子光贊守朗州，悉發境
   內之兵入寇。 〈 湖湘故事雲希蕚以十月二十一日直往湖南，十國紀年雲十一月希蕚發兵趣長沙，今從之。 〉 自稱順天王。 〈
   歐陽史雲自號順天將軍，今從通鑑。 〉
   王大懼，乞師於漢，漢議發兵來援，以朱令溫爲都部署，會內難作，師不果出。是時蠻兵圍玉潭，朱進忠引兵助之；崔洪璉敗歸長沙，玉潭遂陷。希蕚泝江而上，
   攻岳州，刺史王贇堅城不戰。希蕚責贇有貳心，贇曰：「願君王入長沙，不傷同氣，臣其敢不盡節。」希蕚引兵去。
   辛卯，經湘陰，焚掠而過。及至長沙，希蕚軍於湘西，步兵洎蠻兵軍於嶽麓。進忠自玉潭來會，亦營於江西。王遣劉彥𤦆召水軍指揮使許可瓊，帥戰艦五百艘屯城
   北津，屬於南津，以弟希崇爲監軍；又遣馬軍指揮使李彥溫將騎兵屯駝口，扼湘陰路；步軍指揮使韓禮將二千人屯楊柳橋，扼柵路。時強弩指揮使彭師暠登城望水
   西軍，入白王，請與許可瓊水陸夾擊之，王許之。而可瓊已陰送款希蕚，遂沮其計。王未知可瓊心，猶命諸將受其節度。可瓊常開壘，不令士卒知朗軍進退，間或
   詐稱巡江，與希蕚會水西，約爲內應。久之潭州大雪盈四尺，兩軍苦不得戰。王深信巫覡及沙門之語，乃摶土爲鬼神形於江上舉手，以卻朗兵，又作大像於高樓，
   手指水西，怒目視之。又命衆僧日夜誦佛經，王自被緇衣膜拜，念「寶勝如來」，謂之禳災。
   甲辰，朗州步軍指揮使何敬真以蠻兵三千陳於楊柳橋， 〈 何敬真，九國志、湖湘故事俱作何景真。 〉
   望見韓禮旌旗紛錯，曰：「彼衆已懼，易破也。」時朗人雷暉衣潭卒之服，潛入禮寨，手劍擊禮不中，一軍驚擾，敬真乘亂擊之，我軍大敗。禮被創，走至家卒。
   於是朗兵水陸急攻長沙，希蕚攻長樂門，牙將吳宏、楊滌戰於門中，希蕚少衂。已而可瓊舉全軍奔希蕚，宏、滌聞之皆潰，長沙遂陷。王率夫人與王子匿於慈堂，
   朗兵及蠻兵大掠三日，殺吏民，焚廬舍，自武穆王父子所積寶貨，盡入蠻落，宮殿屋宇咸爲灰燼焉。李彥溫進攻清泰門，不克，與劉彥𤦆各將千餘人奉文昭王及王
   諸子，趣袁州奔唐。張暉降於希蕚。吳宏、彭師暠見希蕚，皆釋不殺。希崇帥將吏詣希蕚勸進。
   乙巳，希蕚入府視事，閉城分捕王及掌書記李宏臯、弟宏節、都軍判官唐昭胤與鄧懿文、楊滌等，盡獲之。希蕚詰王曰：「承父兄之業，寧無長幼乎？」王曰：「
   將吏見推，朝廷見命，非予意也。」希蕚惻然曰：「此鈍夫也，豈能爲惡，徒爲左右惑之爾。」命囚之。明日，臠食宏臯、宏節、昭胤、滌，斬懿文於市。已而顧
   其下曰：「吾欲活希廣，何如？」皆不對。朱進忠常爲王所笞，對曰：「大王三年血戰，始得長沙，一國不容二主，他日必悔之。」戊申，賜王死。 〈
   三楚新録云：尋爲希蕚縊之。 〉 杖王夫人某氏死於市。王臨刑，猶誦佛書；彭師暠葬之瀏陽門外。 〈
   胡氏通鑑辨誤曰：史炤釋文雲瀏陽縣名，屬潭州，余謂潭州固有瀏陽縣，而瀏陽門則潭州城門，各自潭州城，出瀏陽者謂之瀏陽門，出醴陵者謂之醴陵門。 〉
   先是，潭州多夾道植槐，廢王時盡易以柳幹，又居人向夜爭織草屩爲業，聲聞內外。童謡云：「湖南有長街，栽柳不栽槐。百姓任奔竄，搥芒織草鞵。」識者以爲
   長街者，內外路也；不裁槐者，兄弟失孔懷也；草鞵者，遠行所服，百姓逋逃之義也。其豫兆有如此。
   論曰：諺有之：「當斷不斷，反受其亂。」僕射洲之勝，朗州幾不能支，廢王則曰：「勿傷吾兄。」希崇貳於我，僉雲大義滅親，廢王則曰：「吾害其弟，何以見
   我先王。」慕宋襄之虛文，釀袁譚之實禍，君子謂其喪身滅國也宜哉！
   恭孝王 〈 學海作後廢王。 〉 名希蕚，武穆王庶子也。 〈 第三十子。 〉
   剛狠無禮，而希蕚同母弟希崇者，性尤狡險。廢王希廣既襲位，時希崇爲天策左司馬，陰遺書希蕚，言劉彥𤦆等違先王之命，廢長立少，以干大倫，意欲有以激希
   蕚也。希蕚果大怒，興師爭國。及長沙已陷，希蕚命內外巡檢侍衞指揮使劉賓禁止焚掠，希崇復從臾推戴，希蕚遂自稱天策上將軍，武安、武平、靜江、寧遠等軍
   節度使，楚王。以希崇爲節度副使，判軍府事。湖南要職，悉以朗人爲之。時漢乾祐三年，爲唐保大八年十一月丁未也。已又命子光贊爲武平留後，以何敬真爲朗
   州牙內都指揮使，將兵戍之。復召拓跋恆，欲用之；恆稱疾不起。是歲，潭州置龍喜縣。
   保大九年春正月，周主威卽皇帝位，改元廣順。 〈 希蕚奉唐正朔，稱保大年號。 〉
   二月甲辰，王遣掌書記劉光輔入貢於唐。 〈 唐餘紀傳云：正月，希蕚遣使貢方物。今從通鑑。又光輔，湖湘故事作光瀚，今從十國紀年。 〉
   三月，唐以王爲天策上將軍，武安、武平、靜江、寧遠等軍節度使兼中書令，封楚王，以右僕射孫晟、客省使姚鳳爲冊禮使。
   是月，光輔至金陵，唐主待之厚。光輔密言：「湖南民疲主驕，可取也。」唐主乃以營屯都虞候邊鎬爲信州刺史，將兵屯袁州，潛謀侵邊。王既得志，多思舊怨，
   殺戮無度，縱酒荒淫，悉以軍府事委希崇，希崇復多私曲，刑政紊亂，朗州舊將亦頗有離心。又小門使謝彥顒， 〈
   三楚新録作謝延澤，湖湘故事作謝彥欽，十國紀年作謝彥顒，今從之。 〉
   本王家僮也，以首面得寵，至與嬪御雜坐，常肩隨希崇，或拊其背，希崇銜之。故事，府宴，小門使執鈇在門外，王使彥顒與坐，或列諸將上，諸將皆不平。王以
   府舍焚蕩，命朗州靜江指揮使王逵、副使周行逢帥朗兵治宮室，勞苦而無犒賜。壬申旦，逵、行逢帥其衆逃歸朗州，時王醉未醒；癸酉，王始遣湖南指揮使唐師翥
   追之。逵等伏兵縱擊，師翥僅以身免。逵等黜王子留後光贊，奉王兄子光惠知州事，尋立爲節度使。
   夏六月，王逵等以光惠愚懦嗜酒，推辰州刺史劉言權武平留後，表求旄節於唐，唐人未許，亦稱藩於周。
   秋九月，王疑許可瓊觖望，出爲蒙州刺史。遣馬步都指揮使徐威、左右軍馬步使陳敬遷、水軍都指揮使魯公綰、 〈 歐陽史作魯綰。 〉
   牙內侍衞指揮使陸孟俊立柵以備朗兵，不加存撫。戊寅，王置酒端陽門，威等不預，希崇亦辭疾不至。威等遂作亂， 〈
   十國紀年作丁丑。湖湘故事在十九日，其日戊寅也，今從之。 〉
   使人先齧踶馬十餘匹入府，以壯士執檛隨之，突入其府，劫庫兵縱橫擊人。王逾垣走，威等執囚之；復執謝彥顒，剉頂及踵而死。立希崇爲武安留後。希崇遣彭師
   暠幽王於衡山縣。劉言聞希崇立，遣兵趣潭州，聲言討篡奪之罪。壬午，軍於益陽西。希崇懼，癸未，發兵二千拒之，又遣使於朗州請和，約爲鄰藩。言幕僚李觀
   象説言曰：「希蕚舊將佐猶在，未可圖也。不若檄希崇取其首，湖南可兼有已。」言從之。希崇畏言勢，卽斷都軍判官楊仲敏、掌書記劉光輔、牙內都指揮使魏師
   進、都押牙黃勍等十餘人首，遣前辰陽令李翊齎送朗州，至則腐敗莫辨，言與王逵皆佯言非仲敏等首級，翊皇恐自殺。希崇既襲位，亦稍稍縱酒荒淫，國人不附。
   丙戌，衡山指揮使廖偃與彭師暠共立王爲衡山王，以縣爲府，斷江爲柵，編竹爲戰艦。王以師暠爲武清軍節度使，召募徒衆，數日至萬餘人，遣判官劉虛已求援於
   唐。徐威等見希崇所爲必無成，又畏朗州、衡山之逼，欲殺希崇以自解。希崇覺之，大懼，密遣客將范守牧表請兵於唐。唐主命邊鎬自袁州將兵萬人趣長沙。
   冬十月辛卯，鎬引兵入醴陵。癸巳，希崇遣使犒軍。壬寅，遣天策學士拓跋恆奉牋詣鎬降。癸卯，希崇等從鎬入城，鎬舍於瀏陽門樓，湖南將畢賀。時湖南饑，鎬
   大發倉粟賑之，楚人大悅。癸丑，唐武昌節度使劉仁贍取岳州，撫納降附，人忘其亡。
   是月，邊鎬趣希崇帥其族朝唐，宗人聚族相泣，欲重賂鎬，乞留居長沙。鎬微哂曰：「國家與公家世爲仇敵，殆六十年，未敢有意窺公之國。今公兄弟鬭䦧，困窮
   自歸，若復二三，恐有不測之憂。」
   十一月辛酉，盡遷文肅以下諸族及將佐千餘人於唐，悲慟登舟，送者皆號泣，響振川谷。初童謡云：「鞭打馬，馬急走。」至是遂驗。辛未，鎬遣先鋒指揮使李承
   戩將兵如衡山，趣王入唐。庚辰，王與部下萬餘人自潭州東下。
   十二月，唐主以王爲江南西道觀察使、守中書令，鎮洪州，仍賜爵楚王；以希崇爲永泰軍節度使、兼侍中，鎮舒州，仍居揚州。十年冬十二月，王入覲唐主，唐主
   留之數年，薨於金陵，諡曰恭孝。周世宗征淮南，揚州陷，詔撫安馬氏子孫。已而唐復揚州，希崇率其兄弟十七人奔於周，拜右羽林統軍，餘皆爲大將軍及節度行
   軍司馬。
   先是，馬氏富強，雄於列國，諸院公子長幼凡八百餘人，咸以侈靡爲務，時稱酒囊飯槖，多非刺之。 〈
   荊湘近事云：周行逢常言馬氏諸子恣縱奢僭，文武之道未常留意，時人皆謂之酒囊飯袋。 〉
   公子輩聞而不平，有國師張氏紿之曰：「彼所見非者，恐國祚不永也。以君昆弟之衆，使更迭而治，亦足撫有八百年，何憂何懼爲乎？」時復有鄧翁者，聞而歎曰
   ：「文武之道，未常介意，而更納虛誕之説以自安，吾見其死溝壑有日矣！」及邊鎬師至，奔散寒餒而斃者過半焉。
   楚自唐乾寧三年歲在丙辰武穆王自立於湘南，至唐保大九年辛亥而滅， 〈 中原爲廣順元年。九國志以乾祐三年爲辛亥，非是。 〉
   凡五十七年。當武穆王入湖南，掘地得石讖曰：「龍起頭，豬掉尾。」世皆以爲有先兆。 〈
   青箱雜記云：劉建峯定長沙，遣馬殷領衆浚城濠，得石碣，有古篆十八，其文曰：「龍舉頭，猳掉尾；羊爲兄，猴作弟；羊歸穴，猴離次。」解者以殷乾寧三年丙
   辰歲代立，乃龍舉頭也；至乾祐辛亥歲國亡，乃猳掉尾也；殷子希範以己未歲生，又以開運丁未歲薨，乃羊歸穴也。又子希崇壬申歲生，後爲江南所俘，乃猴離次
   也。 〉 又民謡曰：「三羊五馬，馬子離羣，羊子無舍。」識者謂湖南與淮南國祚實應之。
