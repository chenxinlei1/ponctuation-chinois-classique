趙光裔，字煥業。京兆奉天人，僑居洛陽。一雲洛陽人。父隱，唐尚書左僕射。光裔少力學修行，與兄光逢、弟光胤皆第進士。舊唐書云：光逢乾符五年登進士第，光裔光啓三年進士擢第，光胤大順二年進士登第。乾寧中，光逢以中書舍人爲翰林學士承旨，光裔累遷司勳郎中、弘文館學士，改膳部郎中、知制誥，賜金紫。兄弟對掌內外製命，時論榮之。後俱仕梁，會梁太祖敕烈宗爲清海靜海節度使，命光裔以舊職充官告使，烈宗遂留之不遣。辟置幕府，已奏爲節度副使。及高祖稱帝、改元，進兵部尚書，改門下侍郎，與楊洞潛、李殷衡同平章事。居數年，楚勢益張，光裔言於高祖曰：「自馬後崩，未常通使於楚，親鄰舊好，不可忘也。」因薦諫議大夫李紓有使臣才，可以將命。高祖從其言，楚亦隨遣使報聘。光裔爲相二十餘年，府庫完實，政事清明，輯睦四鄰，邊境無恐，當時號稱賢相。又兄光逢相梁，弟光胤相後唐，及子損相繼爲相。五季之時，一家四相，當世莫不歆羨。初，光裔自以中朝甲族，恥事霸國，常怏怏思歸。高祖乃習爲光裔手書，遣使間道至洛陽，召其二子損、益並其家屬皆至，光裔殊驚喜，出不意，故爲之盡心。楊洞潛，字昭元，始興人也。先世自唐祭酒潤生遂寧太守回，回生勉，由蜀逾嶺，因家焉。勉生垂，垂生軫，軫生洞潛。幼好經史，開爽有政畧。唐末爲邕管巡官，秩滿客南海，烈宗師事之，表薦試大理評事，清海建武節度判官。時時爲烈宗畫策，取湖南容管，頗爲楚人所懼，由是顯名。高祖繼立，洞潛首言刺史不宜用武流，當廣延中州人士置之幕府，選爲刺史，俾宣政教，則民受其福，從之。是時鎮南將黎求者，一作球。殺其帥盧延昌自立，無何求暴死，牙將李彥圖代知留後事，洞潛力請興師取韶州。刺史廖爽遂戰敗，奔楚。已而楚武穆王又來爭嶺南西道，高祖復用洞潛等謀，累戰俱捷，遂盡有五管諸地。以功表洞潛爲節度副使、御史中丞。居二年，梁以右散騎常侍韋戩來和楚、漢之難，洞潛力勸高祖聯姻楚國，以靖邊隅。乾亨元年，高祖卽皇帝位，擢兵部侍郎、同平章事。洞潛以梁使趙光裔故宰相光逢之弟，遜使位，居己上；高祖嘉其意，從焉。洞潛遂乘間陳吉凶禮法，請立學校，開貢舉，設銓選，國家制度，粗有次敘。頃之，高祖作水獄以毒罪人，洞潛極諫不聽。大有中，又命秦王弘度募宿衛兵千人，中多市井無賴子弟，洞潛諫曰：「秦王，國之冢嫡，宜親端士，使治軍旅，已過矣，況昵羣小乎？」高祖曰：「小兒輩教以戎事，乃過煩公慮。」一日，衛士掠商人金帛，商人不敢訴，洞潛見之，歎曰：「政亂如此，安用宰相爲！」因謝病歸，久之，不召卒。李殷衡，世爲趙郡人，唐相德裕孫也。仕梁太祖，爲右補闕。開平二年，充嶺南官告副使。至，則烈宗留之幕府，署節度判官，不時遣還。乾亨初，官禮部侍郎、同平章事，居無何，終於其職。先是，故唐宰相劉瞻者，殷衡姊壻也，有子贊，幼孤而性不慧，殷衡教之讀書，每督以箠楚，不進。一夕，贊遁入嵩山，遇白衣叟，語之曰：「與汝開心，聰明必過人十倍。」自是日誦一卷，兼有文藻，俄登進士第。梁時充崇政院學士，猶數數念殷衡不忘，亦一異雲。倪曙，字孟曦。福州侯官人。唐中和時及第，有賦名，官太學博士。黃巢之亂，避歸故鄉。會閩王從子延彬刺泉州，雅好賓客，曙與徐寅、陳郯等賦詩飲酒爲樂。未幾，西遊嶺表，烈宗招禮之，辟置幕中。高祖卽位，擢爲工部侍郎，進尚書左丞。乾亨五年，詔同平章事。無何，以病卒。所著賦一卷行世。何澤，韶州曲江人也。事烈宗，爲清海軍從事。長於詩賦，有俊才。子成裕尤工小詞。入周，與陶穀齊名。按通鑑註及歐陽史，唐莊宗時洛陽令何澤，係廣州人。先時清海節度使劉陟薦於梁，擢進士第，後歴唐、晉，官至太常少卿，中間爵里不同，似非一人也，姑爲闕疑。劉濬字伯深，其先滑州胙人也。父崇望，相唐昭宗世，父崇龜，大順時出爲清海軍節度、嶺南東道觀察處置等使。濬從崇龜流寓廣州，因占籍焉。烈宗據番禺，辟濬居幕府，議論多所商定，與周傑等同爲賓客。高祖卽位，拜宗正卿兼工部侍郎。乾亨中，高祖練兵於潮，欲以侵閩，濬言於楊洞潛，力行諫沮，高祖不聽，引兵侵閩，屯於汀漳境上，爲閩人所敗而歸。大有九年，洞潛既病死，乃擢濬中書侍郎、同平章事以代之。濬在位清簡執持，勸高祖養民息兵。子孫在廣南多有顯者。論曰：五季時，中原擾攘，獨嶺海承平小安，民不受兵，光裔、洞潛之功居多。殷衡爲衛公之後，左右霸主，無咎無譽。曙、澤用文采顯，濬以清執稱，聲施百粵，亦庶幾名臣選焉。陳用拙，本名拙，連州人，用拙其字也。少習禮樂，工詩歌，長遂以字顯。唐天祐元年擢進士第，授著作郎。心惡梁王全忠所爲，假使節南歸，加烈宗清海節度、同平章事，烈宗留用之。未幾，梁王全忠篡位，改元開平，用拙力勸仍奉天祐年號，烈宗多其義而不能用。遂掌書記，攝觀察判官。比烈宗病革，用拙撰表請高祖權知留後，高祖繼立，益信任之。乾化四年，奉使吳越，吳越武肅王與語，嘉其專對，賚以金帛甚厚，用拙遜謝，歸以獻高祖。高祖自立爲皇帝，擢用拙吏部郎中，知制誥。久之，卒。有詩集八卷傳於世。尤精音律，著大唐正聲琴籍十卷，中載琴家論操名及古帝王名士善琴者。又以古調缺徵音，補新徵音譜若干卷。王定保，南昌人。舉唐光化三年進士第。南遊湖湘，不爲馬氏所禮。已而爲唐容管巡官，遭亂不得還，烈宗招禮之，辟爲幕屬。及高祖欲稱帝，憚定保不從，先遣定保出使荊南。及卽位，而定保回，知其心未善也，預使倪曙迎勞之，且告以建國事。定保曰：「建國當有制度，吾入南門，清海軍額猶在，其不見笑於四方乎？」高祖笑曰：「朕備定保久矣，而不思此，宜其譏也。」大有初，官寧遠軍節度使。十三年冬，代趙損爲中書侍郎、同平章事，不逾年卒。定保善文辭，高祖常作南宮，極土木之盛，定保獻南宮七奇賦以美之，一時稱爲絶倫。所著摭言十五卷。定保妻吳氏，唐侍郎子華女也。定保既無北歸意，吳遂緇服終身，誓不改適。周傑精於曆筭。唐開成中登進士，起家弘文館校書郎，擢水部員外郎，遷司農少卿。常以大衍曆數有差，因敷衍其法，著極衍二十四篇，以究天地之數。時天下方亂，傑以天文占云：「惟嶺南可以避地。」乃遣弟鼎求爲封州録事參軍。天復中，傑攜家來南。烈宗習其名，招至幕府，待之上賓，數問天道災變，傑自以年老，常策名中朝，恥以星術事人，時或稱疾不起，烈宗亦未之罪也。高祖卽帝位，強起之，令知司天監事，命占國祚享年幾何。傑以周易筮之，遇比之復，斷曰：「卦有二土，土數生五，成於十，二五相比，以歲言之，當五百五十。」一雲傑筮易，得復之豐，曰：「凡二卦皆土，爲應土之數五，二五十也，上下各五，將五百五十乎。」高祖大喜，賜賚有加。逮後主降宋，適得五十五年，蓋傑舉成數以避害，謬稱十爲百也。大有中，遷太常少卿。卒年九十餘。子茂元，有傳。趙損，光裔長子也。仕高祖爲翰林學士承旨、尚書左丞。及光裔歿，高祖復以損爲門下侍郎、同平章事。大有十三年卒。黃損字益之，連州人。少負大志，棲隱靜福山，罕與俗接。爲學以該通擅長，尤工詩賦，遇佳山水，留題殆遍。自謂所學未廣，乃擔囊遊洞庭諸名勝，結交天下士，意豁如也。常著三書，類陰符、鬼谷之言，號曰「三要」。梁初應進士舉，徧投三書公卿間，識者謂此王佐才也。已而登龍德二年進士第，歸自京師，適嶺南，與中朝隔絶，遂家居不復入汴。