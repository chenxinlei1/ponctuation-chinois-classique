   ← 卷五十九‧南漢二　煬帝本紀　中宗本紀 十國春秋 卷六十‧南漢三　後主本紀
   作者： 吳任臣 清 卷六十一‧南漢四　列傳 →
   後主名鋹，初名繼興，封衞王，中宗長子也。乾和十六年八月辛巳，襲位，更今名，改是年爲大寶元年。帝時年十六，委政於宦者龔澄樞、陳延壽一作延受及才人
   盧瓊僊等，臺省官僅充員而已，機密事多不與。又踵祖、父之奢，立萬政殿，飾一柱，凡用白金三千鋌。又以銀爲殿衣，間以雲母，無名之費日有千萬。是歲，建
   天華宮於羅浮山。初，帝夢神人指羅浮山之西，去延祥寺西北，有兩岸相疊，一洞對流，可以爲宮；及訪其地，則金沙洞也，遂築宮焉。已又夢金龍起於宮所，復
   改名曰黃龍洞。
   大寶二年秋□月，擢中書舍人鍾允章爲尚書右丞、參政事，一作左丞、參知政事。帝以允章藩府舊僚，甚加委任。允章請誅亂法者數人，以正綱紀；帝不從，宦官
   聞而惡之。
   冬十一月，內侍監許彥真誣鍾允章謀反，龔澄樞、李託證成之，帝殺允章併其二子。辛亥，帝祀圓丘，大赦，以玉清宮使龔澄樞爲左龍虎觀軍容使、內大師，軍國
   事俱取決焉。
   帝性愚，以羣臣自有家室，顧子孫不能盡忠，惟宦者親近可任，至羣臣欲進用者俱自閹，然後用。澄樞等既專政，帝乃與宮婢波斯女日淫戲後宮，甚嬖之，賜號曰
   「媚豬」，自稱「蕭閒大夫」，不復出省事。中官至七千餘，一雲近二萬人。加三公、三師者，不一而足。女官亦有師傅、令僕之目。陳延壽又引女巫樊鬍子，自
   言玉皇降鬍子身。帝於內殿設帳幄，陳寶貝，鬍子冠遠遊冠，衣紫霞裾，坐帳中，宣禍福，呼帝爲「太子皇帝」，國事多叩於鬍子。盧瓊僊及澄樞等爭附之。鬍子
   乃詐言瓊僊、澄樞、延壽皆上天使來輔太子，不可輕加以罪，其誕妄多此類。又有梁山師、馬媼之徒，出入宮掖，宮中婦人皆具冠帶，以領外事。
   大寶三年春正月甲辰，周禪位於宋。宋改元建隆。內常侍邵廷琄言：「真主已出，必將盡有海內，其勢非一天下不已。」勸帝修兵爲備，不然悉珍寶奉中國，遣使
   以通，帝懵然莫以慮，惡其言直，深恨之。
   三月，帝殺其弟桂王璇興。先是，陳延壽進謀曰：「先帝所以得傳陛下者，由盡殺羣弟也。」帝頷之，由是璇興死。上下咸怨，而紀綱大壞。
   夏四月，賀乾德節。後主誕日也。驩州牙將丁部領領交阯事，號大勝王。初，吳昌文卒，其參佐呂處玶與峯州刺史喬知祐爭搆亂，丁部領率其子璉擊敗處玶，遂爲
   衆所推。
   是歲，帝命荔支熟時設紅雲宴，以樂後宮，歲以爲常。
   大寶四年夏四月癸巳朔，日有食之。
   是歲，野蕈一作芝菌生於宮殿，野獸觸寢門，狐鳴鬼哭。又苑中羊吐珠，御井旁石自立，行百餘步而仆。樊鬍子謬以爲符瑞，諷羣臣入賀。
   大寶五年冬十二月，以宦者李託爲內太師、六軍觀軍容使。初，帝納託養女，長爲貴妃，次爲美人，有寵；至是，詔國政皆稟託而後行。
   是歲，族誅許彥真。彥真既讒殺鍾允章，惡龔澄樞居己上，頗欲以計誅澄樞，澄樞使人告彥真反，因有是命。是時，城以內行乾亨鉛錢，城以外行乾亨銅錢，犯禁
   者罪至死。凡百官俸祿給銅錢者，多出自上恩焉。十國紀年漢史曰：乾和後多聚銅錢，城內用鉛，城外用銅，禁其出入，犯者抵死。俸祿非特恩，不給銅錢。
   大寶六年冬十一月，宋改元乾德。是時，帝作燒煮剝剔、刀山劍樹之刑，或令罪人鬭虎抵象。又賦歛煩重，邕民入城者，人輸一錢。瓊州斗米稅五錢。置媚川都於
   合浦縣，定其課，令入海五百尺採珠。所居宮殿以珠、玳瑁飾之，益置魚英託鏤、椰子立壺壺四隻，各受三斗。諸寶器於其中。魚英者，故魚腦骨熁治之成器，嶺
   海人以爲希有也。中官陳延壽作諸淫巧，動糜斗金，離宮數十，帝不時遊幸，常至月餘或旬日，率以豪民爲課戶，供千人饌。
   大寶七年春正月，遣師侵宋潭州，爲防禦使潘美所敗。
   三月，命宮人鬭花內殿，帝向晨時先啓後苑，集衆採擇，俄敕扃戶，還宮膳訖，角勝於殿中。令宦者抱關置樓羅歷，以驗宮人出入，法制甚嚴，號曰「花禁」，負
   者獻耍金耍銀買燕。
   秋九月，宋將潘美、尹崇珂帥兵入寇郴州，戍將暨彥贇、刺史陸光圖死之，郴州遂陷，餘衆退保韶州。帝憶邵廷琄言，始以廷琄爲招討使，帥舟師出洸口，以拒宋
   。
   大寶八年春三月，交阯亂，丁部領死，詔以子璉爲交州節度使。
   夏六月，賜招討使邵廷琄自盡，以忌功者誣其謀反也。時宋師退舍，廷琄屯洸口治兵，招徠亡叛，修輯武備，國人少安。有投無名書誣以謀反，帝遣使賜死，士卒
   冤之。
   大寶九年□□月，常康縣民妻生子兩首四臂。
   是歲，封博泉神曰龍母夫人，尊南海神曰昭明帝，廟曰聰正宮。
   大寶十年夏四月，敕造千佛寶塔於興王府。今廣州光孝寺鐵塔是也。其文曰：大漢皇帝以大寶十年丁卯歲，敕有司用烏金鑄造千佛寶塔壹所七層，並相□蓮花座高
   二丈二尺。保龍□有慶，祈鳳曆無疆。萬方成□於清平，八表永承於交泰。□□善資三有，福被四恩。以四月乾德節設齋慶讚。謹記。
   大寶十一年春正月，宋改元開寶。
   秋九月，興王府見衆星皆北流。知星者言，當舉國歸中原之兆。一雲大寶十三年九月八日夕，衆星北流。未詳孰是。帝命範銅爲己象，並諸子象於玄妙觀，一作天
   慶觀。視形未肖者，卽殺冶工，凡三易乃成。
   大寶十二年□□月，有兵過蒙州，遇獵者牽黃犬逐鹿以來，就刺之，人犬與鹿皆化爲石，鼎峙道旁。
   大寶十三年秋九月，帝遣兵侵道州，宋道州刺史王繼勳言我國「肆爲暴虐，數出盜邊，請師南發」。宋帝欲舉兵未決，詔江南國主以書諭我稱臣，歸湖南舊地，帝
   不從。江南國主乃遣給事中龔慎儀持書遺帝，畧曰：
   僕與足下叨累世之盟，雖疆畿阻闊，休戚實同，敢奉尺書，敬布腹心。昨大朝伐楚，足下疆吏弗靖，遂成釁隙。初爲足下危之，今敝邑使臣入貢皇帝，幸以此宣示
   曰：「彼若能幡然改圖，華車之使造廷，則百萬之師不復出矣，不然將有不得已者。」僕料大朝之心，非貪土地也，怒人不賓而已。且古之用武，不計強弱小大，
   而必戰者有四：父母宗廟之讎，一也；彼此烏合，民無定心，二也；敵人進不捨我，退無守路，戰亦亡，退亦亡，三也；彼有敗亡之勢，我乘進取之機，四也。今
   足下與大朝，無是四者，而坐受天下之兵，決一旦之命，安國家、利社稷者，固如是乎！
   夫強則南面而王，弱則玉帛事大，屈伸在我，何常之有？違天不祥，好爭危事，天方相楚，尚未可爭，而況今日之事邪？地莫險於劍閣而蜀亡矣，兵莫強於上黨而
   李筠失守矣。竊意足下國中必有矜智好謀之臣，獻尊主強國之策，以謂五嶺之險非可遽前，堅壁清野，絶其饟道，依山阻水，射以強弩，彼雖百萬之兵，安能成功
   ，不幸而敗，則輕舟浮海，猶足自全，豈能以萬乘之主，而屈於人哉！此説士之常談，可言而不可用，異時王師南伐，水陸並舉，百道俱進，豈暇俱絶其饟道，盡
   保其壁壘。或用吳越舟師，自泉州航海，不數日至足下國都矣！人情恟恟，則舟中皆爲敵國，忠義敢死之士，未易可見。雖有巨海，孰與足下俱行乎？
   近奉大朝諭旨，以爲足下無通好之心，必舉上秋之役，卽命敝邑，速絶連盟。雖善鄰之心期於永保，而事大之節焉敢固違。恐煜之不得事足下也。臣子之情，尚不
   逾於三諫；煜之極言，於此三矣。是爲臣者可以逃，爲子者可以泣，爲交友者亦惆悵而遂絶矣。此書本陸游南唐書，今按東都事畧及宋史所載，與此詳畧不同，並
   附記之。宋史曰：「煜與足下叨累世之睦，繼祖考之盟，情若弟兄，義同交契，憂戚之患，曷常不同。每思會面抵掌，交議其所短，各陳其所長，使中心釋然，利
   害不惑，而相去萬里，斯願莫申。凡於事機不得款會，屢達誠素，冀明此心，而足下謂書檄一時之儀，近國梗概之事，外貌而待之，汎濫而觀之，使忠告確論如水
   投石，若此則又何必事虛詞而勞往復哉？殊非宿心之所望也。今則復遣人使罄申鄙懷，又慮行人失辭，不盡深素，是以再寄翰墨，重布腹心，以代會面之談與抵掌
   之議也。足下誠聽其言如交友諫爭之言，視其心如親戚急難之心，然後三復其言，三思其心，則忠乎不忠，斯可見矣，從乎不從，斯可決矣。昨以大朝南伐，圖復
   楚疆，交兵已來，遂成釁隙。詳觀事勢，深切憂懷，冀息大朝之兵，求契觀仁之願，引領南望，於今累年。昨命使臣入貢大朝，大朝皇帝果以此事宣示，曰：『彼
   若以事大之禮而事我，則何苦而伐之；若欲興戎而爭我，則以必取爲度矣。』見今點閲大衆，仍以上秋爲期，令敝邑以書復敍前意，是用奔走人使，遽貢直言。深
   料大朝之心非有唯利之貪，蓋怒人之不賓而已；足下非有得已之事，與不可易之謀，殆一時之忿而已。觀夫古之用武者，不顧大小強弱之殊而必戰者有四：父母宗
   廟之讐，此必戰也；彼此烏合，民無定心，存亡之幾，以戰爲命，此必戰也；敵人有進，必不捨我，求和不得，退守無路，戰亦亡，不戰亦亡，奮不顧命，此必戰
   也；彼有天亡之兆，我懷進取之機，此必戰也。今足下與大朝非有父母宗廟之讐也，非同烏合存亡之際也，既殊進退不捨、奮不顧命也，又異乘機進取之時也。無
   故而坐受天下之兵，將決一旦之命，既大朝許以通好，又拒而不從，有國家、利社稷者當若是乎？夫稱帝稱皇，角立傑出，今古之常事也；割地以通好，玉帛以事
   人，亦古今之常事也。盈虛消息，取與翕張，屈伸萬端，在我而已，何必膠柱而用壯，輕禍而爭雄哉？且足下以英明之姿，撫百越之衆，北距五嶺，南負重溟，藉
   累世之基，有及民之澤，衆數十萬，表裏山川，此足下所以慨然而自負也。然違天不祥，好戰危事，天方相楚，尚未可爭。若以大朝師武臣力，實謂天贊也。登太
   行而伐上黨，士無難色；絶劍閣而舉庸蜀，役不淹時。是知大朝之力難測也，萬里之境難保也。十戰而九勝，亦一敗可憂；六奇而五中，則一失何補！況人自以我
   國險，家自以我兵強，蓋揣於此而不揣於彼，經其成而未經其敗也。何則？國莫險於劍閣，而庸蜀已亡矣；兵莫強於上黨，而太行不守矣。人之情，端坐而思之，
   意滄海可涉也，及風濤驟興，奔舟失馭，與夫坐思之時，蓋有殊矣。是以智者慮於未萌，機者重其先見，圖難於其易，居存不忘亡，故曰計禍不及，慮福過之。良
   以福者人之所樂，心樂之，故其望也過；禍者人之所惡，心惡之，故其思也忽。是以福或修於慊望，禍多出於不期。又或慮有矜功好名之臣，獻尊主強國之議者，
   必曰：『慎無和也。五嶺之險，山高水深，輜重不並行，士卒不成列，高壘清野而絶其運糧，依山阻水而射以強弩，使進無所得，退無所歸。』此其一也。又或曰
   ：『彼所長者，利在平地，今舍其所長，就其所短，雖有百萬之衆，無若我何。』此其二也。其次或曰：『戰而勝，則霸業可成，戰而不勝，則汎巨舟而浮滄海，
   終不爲人下。』此大約皆説士孟浪之談，謀臣捭闔之策，坐而論之也則易，行之如意也則難。何則？今荊湘以南，庸蜀之地，皆是便山水、習險阻之民，不動中國
   之兵，精卒已逾於十萬矣。況足下與大朝封疆接畛，水陸同途，殆雞犬之相聞，豈馬牛之不及？一旦緣邊悉舉，諸道進攻，豈可俱絶其運糧，盡保其城壁？若諸險
   悉固，誠善莫加焉；苟尺水橫流，則長堤虛設矣。其次曰，或大朝用吳越之衆，自泉州泛海以趣國都，則不數日至城下矣。當其人心疑惑，兵勢動搖，岸上舟中皆
   爲敵國，忠臣義士能復幾人？懷進退者步步生心，顧妻子者滔滔皆是。變故難測，須臾萬端，非惟暫乖始圖，實恐有誤壯志，又非巨舟之可及，滄海之可遊也。然
   此等皆戰伐之常事，兵家之預謀，雖勝負未知，成敗相半。苟不得已而爲也，固斷在不疑；若無大故而思之，又深可痛惜。且小之事大，理固然也。遠古之例不能
   備談，本朝當楊氏之建吳也，亦入貢莊宗。恭自烈祖開基，中原多故，事大之禮，因循未遑，以至兵交，幾成危殆。非不欲憑大江之險，恃衆多之力，尋悟知難則
   退，遂修出境之盟，一介之使纔行，萬里之兵頓息，惠民和衆，於今賴之。自足下祖德之開基，亦通好中國，以闡霸圖。願修祖宗之謀，以尋中國之好，蕩無益之
   忿，棄不急之爭，知存知亡，能強能弱，屈己以濟億兆，談笑而定國家，至德大業無虧也，宗廟社稷無損也。玉帛朝聘之禮纔出於境，而天下之兵已息矣，豈不易
   如反掌，固如太山哉？何必扼腕盱衡，履腸蹀血，然後爲勇也。故曰：『德輶如毛，鮮克舉之，我儀圖之。』又曰：『知止不殆，可以長久。』又曰：『沉潛剛克
   ，高明柔克。』此聖賢之事業，何恥而不爲哉？況大朝皇帝以命世之英，光宅中夏，承五運而乃當正統，度四方則咸偃下風，獫狁、太原固不勞於薄伐，南轅返旆
   更屬在於何人。又方且遏天下之兵鋒，俟貴國之嘉問，則大國之義斯亦以善矣，足下之忿亦可以息矣。若介然不移，有利於宗廟社稷可也，有利於黎元可也，有利
   於天下可也，有利於身可也。凡是四者無一利焉，何用棄德修怨，自生讐敵，使赫赫南國，將成禍機，炎炎奈何，其可嚮邇？幸而小勝也，莫保其後焉，不幸而違
   心，則大事去矣。復念頃者淮、泗交兵，疆陲多壘，吳越以累世之好，遂首爲厲階，惟有貴國情分愈親，驩盟愈篤，在先朝感義，情實慨然，下走承基，理難負德
   ，不能自已，又馳此緘。近奉大朝諭旨，以爲足下無通好之心，必舉上秋之役，卽命敝邑速絶連盟。雖善鄰之懷，期於永保；而事大之節，焉敢固違。恐煜之不得
   事足下也，是以惻惻之意所不能雲，區區之誠於是乎在。又念臣子之情，尚不逾於三諫，煜之極言，於此三矣。是爲臣者可以逃，爲子者可以泣，爲交友者亦惆悵
   而遂絶矣。」
   東都事畧曰：「頃者天朝南伐，因復楚疆，交兵以來，遂成釁隙。詳觀事勢，深切憂懷。冀息大朝之兵，永契親仁之願，引領南望，於今累年。累命使臣入貢大朝
   ，大朝皇帝果以此事宣示，云：『且彼若以事大之禮而事我，我則何苦而伐之；若與興戎而爭我，則以必取爲度矣。』見今大振師旅，仍以上秋爲期。深料大朝之
   心，非有惟利之命，蓋怒人之不賓，而足下非有不得已之事與不可易之謀，殆一時之忿而已耳。夫古之用戰，而必戰者有四：父母宗廟之仇，此必戰也；彼此烏合
   ，民無定心，存亡之機，以戰爲命，此必戰也；敵人有進不捨，我求和不得，退守無路，戰亦亡，不戰亦亡，奮不顧命，此必戰也；彼有死亡之兆，我懷進取之機
   ，此必戰也。今足下與大朝，非有父母宗廟之仇也，非同烏合存亡之際也，既殊進退不捨，奮不顧命也，又異乘機進取之時也。既大朝許以通好，又拒而不從，狥
   國家、利社稷者當若是乎？況大朝皇帝以命世之英，光宅中夏，方且遏天下之兵鋒，候貴國之嘉問，則大國之義斯重善矣，足下之心亦可息矣。若介然不移，有利
   於宗廟社稷可也，有利於黎元可也，有利於天下可也，有利於身可也；若無一利焉，何用棄德修怨，自生仇敵，使赫赫南國，將成禍機，炎炎奈何，其可嚮邇？煜
   近奉大朝諭旨，以爲足下無通好之心，必舉社稷之從。雖善鄰之心期於永保，而事大之節焉敢固違。恐煜之不得事足下也。」
   周必大二老堂雜誌云：太祖皇帝常令江南李煜作書諭廣南劉鋹，令歸中國，煜命其臣潘佑視草，文甚辨麗，累數千言，今藏之太祖實録。饒州董氏刻佑集，亦有之
   ，然皆不載最後十句，蓋私禮不敢以聞也。予年十餘歲，因隨侍至廣州，常得其全文，其辭曰：「皇帝宗廟垂慶，清明在躬，冀日廣徽猷，時膺多福，徒切依仁之
   戀，難窮報德之情。望南風而永懷，庶幾撫我；指白日以自誓，夫復何言！」
   帝得書，囚慎儀，驛書答江南國主，詞多不屈。宋帝乃命潘美爲桂州道行營都部署，尹崇珂爲副，以入寇。師次白霞，賀州刺史劉守忠告急於朝。時舊將多以讒搆
   誅死，宗室剪滅殆盡，掌兵者惟宦官數輩。且自中宗來，耽於遊宴，城壁壕隍大半飾爲宮館池沼，樓艦兵器多所毀敗，至是聞有宋師，內外震恐。帝乃遣龔澄樞守
   賀州，郭崇岳往桂州，李託往韶州，畫守禦之策。
   前鋒至芳林，澄樞遁還，美遂圍賀州。諸大臣皆請起故將潘崇徹，帝不從，遣伍彥柔將兵援賀。美聞彥柔至，潛以奇兵伏南鄉岸。彥柔夜泊南鄉，艤舟岸側，遲明
   挾彈登岸，方踞牀指揮，伏兵猝起，我軍大亂，死者千人。彥柔遂爲美所擒，斬之，梟其首示城中。翌日，賀州陷。美等督戰艦，聲言順流趣廣州。帝計無所出，
   乃以潘崇徹爲都統，將兵五萬宋鑑作三萬，今從宋史。屯賀江。
   冬十月，美等次昭州，破開建砦，殺砦卒數百人，擒我砦將靳暉。崇徹但擁衆自保，昭州刺史田行稠遁去，城遂陷。桂州刺史李承進亦棄城走。
   十一月，連州陷，招討使盧枝一作收率衆退保清遠。帝聞之，謂左右曰：「昭、桂、連、賀，本屬湖南，令北師取之足矣，吾知不復南也。」是月，帝以李承渥爲
   都統。
   十二月，美等攻韶州，承渥將兵十餘萬陳於蓮花峯下。初，我師教象爲陳，每象載十數人，皆執兵仗，凡戰必置陳前，以壯軍威。至是與美遇，美盡索軍中勁弩布
   前以射之，象奔踶，乘象者皆墜，反踐我軍，承渥大敗，僅以身免。韶州遂陷，擒我刺史辛延渥、諫議大夫卿文遠。是時成都人權秘書少監丁明字汝晦，同潘美征
   南漢，以功領韶州刺史，充廣東道轉運使。韶故嶺南北門也，帝聞韶破，益窮蹙不知爲計，始令塹興王府東壕，顧諸將無可使者，宮媼梁鸞真薦其養子郭崇岳可用
   ，帝署崇岳爲招討使，與大將植延曉統軍六萬屯馬逕，列柵以拒之。崇岳無謀勇，惟日禱鬼神爲事。
   大寶十四年春正月，宋將潘美等陷英、雄二州，都統潘崇徹以其衆降。翼日，美等進次瀧頭，帝遣使請和，且求緩師，美不許。瀧頭山水險惡，美等疑有伏兵，乃
   挾我使速渡諸險。
   二月，美等進兵馬逕，去興王府城十里，砦於雙女山下。帝方取舶船十餘艘，載金寶、妃嬪欲入海，未及發，會宦官樂範與衞兵千餘盜舶船走。美等將至城，帝懼
   ，遣左僕射蕭㴶奉表詣軍門降。美諭以宋帝意，卽令人送㴶赴汴，宋師遂頓城外。帝又遣弟禎王保興率文武出迎，郭崇岳止之，乃復爲扞禦之計，遣保興率國內兵
   拒戰。已而植廷曉戰死，崇岳奔還柵，美謂諸將曰：「彼編竹木爲柵，若篝火焚之，必擾亂，因而夾擊，此萬全策也。」遂乘風縱火，煙埃坌起，我軍大敗，崇岳
   死於亂兵。龔澄樞、李託相與謀曰：「北軍來，利吾珍寶耳。今盡焚之，使得空城，必不能久駐。」乃縱燔其宮殿、府庫，一夕皆盡。明旦，宋師次白田，帝素衣
   白馬出降。
   美等入城，俘澄樞、託與薛崇譽及宗室文武九十七人，同帝縻於龍德宮。保興逃於民家，亦獲之，悉部送汴京。是時，有宦者百餘輩，盛服請見，美曰：「是椓人
   多矣，吾奉詔伐罪，正爲此等。」悉斬之。一雲斬閹工五百人。
   是役也，宋凡得州六十、縣二百四十、一作二百一十四。時宋省洊水縣入懷集縣。戶十七萬二百六十三。宋史作十七萬，今從通鑑長編。宋帝加潘美山南東道節度
   使。
   三月丙申，宋詔廣南有買人男女爲奴婢轉傭利者，並放免；舊政有害於民者，悉以聞除之。
   後主至宋京師，舍於玉津園，宋太祖遣參知政事呂餘慶問以翻覆及焚府庫之罪，後主歸罪澄樞、託、崇譽。明日，有司以帛係後主頸及其官屬獻太廟、太社。時宋
   吏部尚書張昭，博學習典故，昭於乾德元年已致仕。至是擒劉鋹至，太祖遣近臣就問獻俘禮，遂如其所議。宋太祖御明德門，遣攝刑部尚書盧多遜宣詔責後主，後
   主對曰：「臣年十六僭僞位，澄樞等皆先臣舊人，每事臣不得專，在國時臣是臣下，澄樞等是國主。」遂伏地待罪。太祖命攝大理卿高繼申引澄樞、託、崇譽斬於
   千秋門外，一作午門外。釋後主罪，賜襲衣、冠帶、器幣、鞍勒馬，授金紫光祿大夫、檢校太保、右千牛衞大將軍、員外置同正員，封恩赦侯，朝會班上將軍之下
   。以禎王保興爲右監門率府率，左僕射蕭㴶爲太子中允，中書舍人卓惟休爲太僕寺丞，餘並署諸州上佐、縣令、主簿。
   初，高祖命周傑筮易，得比之復，東都事畧雲遇復之豐，歐史亦同，今從宋史周克明傳。傑以卦有二土，得二五之數，語詳傑傳中。計唐天祐二年，烈宗爲廣州節
   度使，至後主大寶十四年國滅，凡六十七年，要斷自高祖乾亨元年爲始，實五十五年也。又高祖開國，營搆宮室，得石讖，有古篆十六，其文曰：「人人有一，山
   山值牛，兔絲吞骨，蓋海承劉。」解者以人人有一，大人也；山山，出也；值牛者，高祖建漢國，歲在丑也；兔絲者，中宗襲位，歲在卯也；吞骨者，滅諸弟也；
   越人以天水爲趙，蓋海指宋國姓也；承劉者，受劉氏降也。大寶時令民家置貯水桶，號防火大桶。識者謂：房者，宋分也；「防」與「房」、「桶」與「統」同音
   。又興王府童謡曰：「羊頭二四，白天雨至。」宋師入城之日，適辛未年二月四日，而雨者王師如時雨之義，青箱雜記又云：乾和中，童謡曰：「羊二四日天雨至
   。」解者云：天雨猶天水，斥宋朝之姓也。夫固有豫徵焉。
   未幾，宋太祖詔後主，月給增錢五萬、米麥五十斛。宋開寶八年，江南平，遷後主左監門衞上將軍，進封彭城郡公。太平興國初，又進衞國公。五年，薨，年三十
   九。太宗廢朝三日，贈太師，追封南越王。或雲歸葬於韶州之越王山。廣東志云：韶州越王山，在州之口，俗呼曰虎山，世傳鋹墓在焉。
   後主體質豐厚，眉目俱疎。有口辨，性絶巧，其貨寶燔爇之餘，尚存美珠四十六甕。常以珠結鞍勒爲戲龍之狀，極其精妙，名曰「珠龍九五鞍」，進獻宋太祖。太
   祖詔示諸宮官，皆駭伏，遂以錢百五十萬給其直，謂左右臣曰：「鋹好工巧，習以成性，倘以習巧之勤移於治國，豈至滅亡哉！」
   後主有國時，多置酖毒臣下。一日，宋太祖乘肩輿從數十騎幸講武池，從官未集，後主先至，賜以巵酒。後主疑有毒，泣曰：「臣承祖父基業，違拒朝廷，勞王師
   致討，罪固當誅。陛下既待臣以不死，願爲大梁布衣，觀太平之盛。臣未敢飲此酒。」太祖曰：「朕推赤心於人腹中，安有此事！」命取其酒自飲，而別酌以賜後
   主，後主大慚，頓首謝。太宗將討晉陽，召近臣宴，後主預之，自言：「朝廷威靈及遠，四方僭竊之主，今日盡在坐中，旦夕平太原，劉繼元又至，臣率先來朝，
   願得執挺爲諸國降王長。」太宗大笑，賞賜甚厚。其詼諧皆此類也。
   子四人，守節、守正、守素、守通。
